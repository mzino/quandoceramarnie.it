<header class="clearfix" id="bg-miyazaki02">
					<h1>YONEBAYASHI NEL FILM</h1>
				</header>
				<section>
					<article>
						<h2>La quadratura tecnica del cerchio</h2>
						<p>Abbiamo appena accennato di come il tocco del regista sia piuttosto visibile in alcuni punti della pellicola, soprattutto quando si tratta di lasciare piccoli indizi narrativi allo spettatore, ma come si pone questo film nei confronti del primo lungometraggio diretto da Yonebayashi per conto dello Studio Ghibli?</p>
						<p>Innanzitutto è bene ricordare che il debutto registico di “Maro” (così viene chiamato dai suoi colleghi),<em>“Arrietty – Il Mondo Segreto sotto il Pavimento”</em>, è frutto di uno sforzo congiunto con Miyazaki, il quale curò la sceneggiatura del titolo, ricoprendo dunque un ruolo attivo nella produzione della pellicola. In questo suo secondo film da regista, Yonebayashi ha potuto invece rendere un po' più personale l'intera storia di Anna e Marnie, affidandosi a collaboratori di grande rilevanza come Masashi Ando (noto per aver già collaborato in molti film dello Studio e non solo) e Yohei Taneda (noto art director anche dalle parti di Hollywood).</p>
						<div class="media">
							<a href="../media/img/yonebayashi07.jpg" target="_blank"><img src="../media/img/yonebayashi07-min.jpg" alt=""></a>
						</div>
						<p>Dopo una carriera costruita intorno a due menti brillanti dell'animazione giapponese come Hayao Miyazaki e Isao Takahata, Yonebayashi spicca il volo, per così dire, e sembra piuttosto deciso sia a dare una certa continuità con le produzioni dello Studio Ghibli, che a provare qualcosa di nuovo. Abbiamo già accennato di come Anna sia una protagonista leggermente diversa dalle precedenti eroine rappresentate da Miyazaki in particolare, ma allo stesso tempo possiamo trovare anche alcuni punti di contatto con la precedente pellicola sui piccoli prendinprestito.</p>
						<p>Yonebayashi sembra aver infatti mantenuto una certa avversione per le domestiche, che anche in questo suo ultimo film ricoprono un ruolo non esattamente benevolo, e ha mantenuto anche una particolare inclinazione per i soggetti con problemi di salute e con qualche intoppo familiare, tratti che sia Anna che Sho (il protagonista del primo lungometraggio diretto da Yonebayashi) hanno in comune.</p>
						<p>Differenze ma anche qualche punto di contatto dunque tra le due pellicole, soprattutto in termini di caratterizzazione dei personaggi principali, un po' come succede tra Anna e Marnie durante tutto il film, che a tratti sembrano totalmente diverse per poi rivelare alcuni punti in comune.</p>
						<p>Parlando di differenze, trovo molto interessante citare una dichiarazione dello stesso Yonebayashi, che fa luce sulla sua volontà di voler aggiungere qualcosa di personale alla ricetta di questo film:</p>
						<div class="quote">"Arrietty era una storia di piccoli esserini che prendevano cose in prestito per sopravvivere, per cui ho pensato che avrei potuto applicare la stessa idea nel processo di realizzazione del film, prendere in prestito idee e competenze dei miei predecessori per raccontare una buona storia. Ma ho scritto il finale affinchè Arrietty e la sua famiglia uscissero da quella condizione di dipendenza dagli umani e iniziassero una nuova vita nella natura selvaggia, con la speranza nel cuore. Considerato quel finale, sapevo di non poter più continuare a prendere in prestito. Questa è stata la mia sfida personale."</div>
						<div class="person"></div>
						<p>Se in Arrietty era possibile notare qualche piccolo singhiozzo nel dialogo tra regia e sceneggiatura, proprio perchè affidate a due persone differenti, in <em>“Quando c'era Marnie”</em> possiamo notare come il cineasta nipponico renda personale la sua pellicola attraverso alcune scelte tecniche che rappresentano quel “salto nel vuoto” che Yonebayashi si sente di compiere dopo gli anni trascorsi ad osservare i fondatori stessi dello Studio Ghibli.</p>
						<p>Abbiamo già detto di come il regista riprenda quella meccanica del gioco tra lettore/spettatore e protagonisti su schermo vista anche nel libro, un'aggiunta che conferisce una certa leggerezza agli incontri tra Anna e Marnie che altrimenti sarebbero potuti risultare troppo paranormali, per così dire. Personalmente tuttavia ho apprezzato molto anche altre scelte di Yonebayashi, come l'inserimento della voce fuori campo di Anna nella scena iniziale, in cui la nostra protagonista ci racconta di quel famoso cerchio magico che le crea tanti problemi.</p>
						<p>La trovo un'iniziativa lodevole, che ben si sposa con il carattere dell'eroina introversa e riflessiva di questa pellicola, così come l'inserimento di innumerevoli figure tondeggianti all'interno del parco giochi che scatenerà l'attacco d'asma di Anna, quasi a voler sottolineare come la figura del cerchio sia diventata una specie di ossessione per lei.</p>
						<p>Molto azzeccata anche la scelta di utilizzare l'acqua come elemento conduttore delle difficoltà di Anna, che la travolge, la sommerge ma allo stesso tempo risulta reale e non semplicemente una rappresentazione senza un'anima. Sembra proprio che i quattro elementi naturali godano di una particolare attenzione presso lo studio di Mitaka; dopo il ruolo da protagonista affidato al vento nell'ultima pellicola del maestro Miyazaki, <em>“Si Alza il Vento”</em>, ecco che anche all'acqua viene affidato un ruolo di prim'ordine.</p>
						<div class="media">
							<a href="../media/img/yonebayashi08.png" target="_blank"><img src="../media/img/yonebayashi08.jpg" alt=""></a>
						</div>
						<p>Tuttavia non è soltanto la natura ad essere disegnata in maniera impeccabile, anche la Marsh House, che ricopre un ruolo centrale all'interno della pelicola, è riprodotta nei minimi dettagli, distaccandosi dallo stile tipico delle case giapponesi senza però risultare artisticamente sconnessa dal resto della pellicola, un compito non da poco.</p>
						<p>La qualità artistica delle tavole di cui è composto il film in generale, risulta particolarmente emozionante: gli sfondi, i paesaggi che sembrano usciti da un quadro impressionista, la solita cura maniacale nel simulare il vento che muove i fili d'erba, la tavolozza dei colori usati in tutto il film sono l'ennesima conferma del talento che si aggira da quelle parti. Una menzione d'onore la merita ancora una volta il cibo che, come in tutta la produzione artistica targata Ghibli, risulta magnificamente riprodotto e incredibilmente appetitoso.</p>
						<div class="media">
							<a href="../media/img/yonebayashi09.png" target="_blank"><img src="../media/img/yonebayashi09.jpg" alt=""></a>
						</div>
						<div class="media">
							<a href="../media/img/yonebayashi10.png" target="_blank"><img src="../media/img/yonebayashi10.jpg" alt=""></a>
						</div>
						<p>Per concludere il discorso tecnico vorrei citare nuovamente alcune parole di Yonebayashi in merito alla bellezza dell'animazione tradizionale tipica dello Studio Ghibli:</p>
						<div class="quote">"La drammaticità delle scene è senza dubbio uno dei punti di forza dell'animazione, ma credo che l'animazione disegnata a mano risulti particolarmente efficace con film come questo, che stimolano i sensi. Mentre nel cinema live-action si muovono tutti gli elementi a schermo, con l'animazione a mano possiamo scegliere noi cosa far notare allo spettatore. Possiamo mostrare efficacemente il vento che soffia durante una scena particolarmente emozionante, per esempio. Proprio perchè le tavole sono disegnate, possiamo rendere il tutto esteticamente più bello rispetto al cinema live-action. Per le scene che vedono insieme Anna e Marnie, ho chiesto al mio staff di rendere gli sfondi ancora più belli."</div>
						<div class="person"></div>
						<p>Un discorso a parte invece merita il comparto sonoro, che vedremo meglio nell'ultimo capitolo dedicato alla critica.</p>
						<div class="colonne clearfix">
							<div class="previous">
								<a href="yonebayashi_1">&larr; Pagina precedente</a>
							</div>
							<div class="next">
								<a href="yonebayashi_3">Pagina successiva &rarr;</a>
							</div>
						</div>
					</article>
