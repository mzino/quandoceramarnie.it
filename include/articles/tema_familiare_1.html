<header class="clearfix" id="bg-politico">
					<h1>IL TEMA FAMILIARE</h1>
				</header>
				<section>
					<article>
						<h2>Confusa e infelice</h2>
						<p>Dopo essere esplosa in seguito al diverbio con Nobuko, Anna fugge dal piccolo festival di paese gettando a terra persino il suo desiderio di “vivere una vita normale ogni giorno”, cerca solo di correre il più lontano possibile, ha bisogno di sfuggire agli sguardi della gente e di rifugiarsi dove nessuno può né vederla e né sentirla. Non importa dove, l'importante è trovare un posto sicuro, un nascondiglio che possa lasciarla da sola con i suoi pensieri, come è abituata a fare. È così che la nostra protagonista si ritrova di fronte a quella casa abbandonata che tanto l'aveva incuriosita nelle scene precedenti, un vecchio edificio che sembra averla accolta con gioia nei suoi primi giorni di soggiorno in questa nuova realtà, quasi come farebbe una madre che prende in braccio per la prima volta suo figlio, uno strano punto di riferimento in una località apparentemente sconosciuta agli occhi di Anna.</p>
						<div class="media">
							<a href="../media/img/familiare07.png" target="_blank"><img src="../media/img/familiare07.jpg" alt=""></a>
						</div>
						<p>Eppure, senza nemmeno pensarci, le sue gambe l'hanno guidata lì. Perchè proprio lì? Forse è stato il suo cuore a guidarla lì?</p>
						<p>Quel che è certo è che la nostra protagonista sembra provare un certo sollievo ogni qualvolta si ritrova al cospetto della grande casa sulla palude; ritrova la tranquillità e sembra persino curare il suo asma, conseguenza diretta della corsa forsennata e del litigio con la sua coetanea, ancora una volta le pressioni sociali sembrano voler prendere il sopravvento.</p>
						<p>Ma ecco che, in un momento molto difficile per Anna, la situazione prende una piega insolita, quasi mistica. Mentre la nostra protagonista è in balìa di un ricordo spiacevole della sua infanzia, sicuramente legato al periodo difficile che ha vissuto dopo la morte dei suoi veri genitori, sembra volersi abbandonare all'oscurità generata dalle ombre del suo passato, simbolo di una sorta di spirale di disagio interiore che la porta sempre più giù, fino ad annegare.</p>
						<p>Tuttavia, luce e oscurità non possono stare lontani l'una dall'altra troppo a lungo, e una piccola candela si fa spazio fra le tenebre della mente di Anna, una fonte di luce così piccola e fragile in confronto alla vastità del buio. A volte però persino la più piccola delle candele può brillare come un grande falò, specialmente per chi possiede occhi abituati all'oscurità, una luce fioca che diventa abbagliante e attira lo sguardo della nostra protagonista verso una piccola barca a remi, ormeggiata semplicemente tramite una corda legata ad un palo di legno.</p>
						<div class="media">
							<a href="../media/img/familiare04.png" target="_blank"><img src="../media/img/familiare04.jpg" alt=""></a>
						</div>
						<p>Anna sembra non aver mai visto un'imbarcazione nella sua vita, e si dimostra subito in difficoltà nel governare il mezzo, non sa che pesci pigliare ma si prodiga ugualmente nel tentare di arrivare a quella casa sulla palude che sembra averla presa in simpatia. Chiunque, analizzando la situazione da un punto di vista esterno si chiederebbe: ma cosa le salta in mente? Salire su una barca da sola senza nemmeno sapere come impugnare i remi?</p>
						<p>L'istinto deve aver guidato le azioni di Anna, sentiva di dover salire su quella barca e di dover raggiungere la Marsh House. Oppure era solo la voglia di seguire la luce di quella piccola candela...</p>
						<p>Il simbolismo di questa scena è decisamente azzeccato, e riassume molto bene il rapporto tra Anna e Marnie. Per la prima volta vediamo la nostra protagonista solcare territori (o acque in questo caso) sconosciuti, prende l'iniziativa e per la prima volta dall'inizio della pellicola affronta le sue paure, determinata ad arrivare dall'altra parte della palude.</p>
						<p>Credo sia molto interessante prendere in considerazione alcune parole di Yonebayashi stesso per analizzare al meglio questo deciso passo in avanti di Anna:</p>
						<div class="quote">"Ho scelto l'acqua come elemento per comunicare alcuni messaggi, ma non è stato semplice. Parecchi fattori tecnici influivano sul modo di disegnarla o filmarla, per questo siamo rimasti un po' indietro con i tempi. Ma dopo che Miyazaki ha visto il film mi ha detto che aveva apprezzato il modo in cui l'acqua sembrasse tangibile, per cui alla fine sono contento del risultato."</div>
						<div class="person"></div>
						<p>Il regista si riferisce all'acqua come ad un elemento chiave per la sua pellicola, ed è possibile capirlo dal modo in cui Anna interagisce con essa: la tratta con rispetto, ogni tanto sembra addirittura temerla. Non è un caso che la prima interazione della protagonista con essa avvenga quasi in punta di piedi, e che quelle successive siano caratterizzate da colori spenti e grigiastri, in alcuni casi  persino avvolte dalla foschia.</p>
						<div class="media">
							<a href="../media/img/familiare15.png" target="_blank"><img src="../media/img/familiare15.jpg" alt=""></a>
						</div>
						<div class="media">
							<a href="../media/img/familiare03.png" target="_blank"><img src="../media/img/familiare03.jpg" alt=""></a>
						</div>
						<p>In altre parole, l'acqua simboleggia da un lato le difficoltà incontrate dalla nostra acerba protagonista, e dall'altro vuole rappresentare il viaggio di Anna all'interno della sua mente e dei suoi ricordi: non è un caso che prima di trovare la barca con la candela lasciata da Marnie, l'intera palude sia avvolta dalla nebbia e dal mistero; Anna è confusa e si sente persa, vaga tra i suoi pensieri senza avere molti punti di riferimento, alla scoperta del suo vero Io.</p>
						<p>Se vediamo la situazione sotto questa luce, risulta subito chiaro il motivo per il quale Marnie le ha lasciato quella barca a remi, vuole mostrarle la via, aiutarla a diradare la foschia che popola la sua mente e oscura i suoi pensieri.</p>
						<p>Risulta particolarmente evocativa anche la scelta del regista di posizionare la candela sulla prua della piccola imbarcazione, come a voler sottolineare come quella piccola fonte di luce possa essere necessaria a guidare le azioni di Anna e mostrarle il cammino, quella candela sembra voler simboleggiare l'amore di Marnie per la protagonista, un sentimento su cui si erge l'intera vicenda e che fa sorgere nella mente dello spettatore una domanda fondamentale a cui cercheremo di rispondere nella prossima sezione.</p>
						<div class="colonne clearfix">
							<div class="previous">
								<a href="tema_familiare">&larr; Pagina precedente</a>
							</div>
							<div class="next">
								<a href="tema_familiare_2">Pagina successiva &rarr;</a>
							</div>
						</div>
					</article>
