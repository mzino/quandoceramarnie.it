<header class="clearfix" id="bg-miyazaki01">
					<h1>YONEBAYASHI NEL FILM</h1>
				</header>
				<section>
					<article>
						<h2>Gli elementi che hanno ispirato la pellicola</h2>
						<p>"<em>When Marnie was There</em>" viene considerato da molti il punto più alto della carriera della Robinson, e passò attraverso diversi processi di ristampa prima di sparire letteralmente dalla circolazione. Come spesso accade tuttavia, quando il famigerato Studio Ghibli sforna uno dei suoi capolavori d'animazione, finisce per conferire nuova linfa vitale sia alle opere da cui trae ispirazione, che ad alcuni elementi riprodotti fedelmente e inseriti nelle varie pellicole (è questo il caso di un famoso dolce tradizionale giapponese, il Siberia, il quale era stato abbandonato persino dalla popolazione nipponica prima di essere riesumato dal dimenticatoio grazie alll'ultimo lungometraggio di Miyazaki, "<em>Si Alza il Vento</em>").</p>
						<p class="curiosita"><b>Curiosità:</b> La storia di Anna e Marnie in Giappone ha conosciuto una certa popolarità prima dell'uscita del film grazie allo stesso Miyazaki, che nel 2010 ha pubblicato la sua personale top 50 di libri per ragazzi, in cui include ovviamente l'opera della Robinson. Potete visionare la classifica personale del maestro <a href="http://www.nausicaa.net/wiki/50_Children's_Books_Chosen_by_Hayao_Miyazaki">cliccando qui</a>.</p>
						<p>Un'opera che ha lasciato il segno sia nel cuore di Miyazaki che in quello del produttore storico dello Studio, Toshio Suzuki, che ancora una volta convince uno dei registi affiliati alla famosa bottega di animazione giapponese, a trasformare le pagine del libro in un lungometraggio prodotto internamente.</p>
						<p>L'adattamento viene quindi affidato a Hiromasa Yonebayashi, che aveva già debuttato alla regia per lo studio di Mitaka nel 2010, anno di uscita in Giappone di "<em>Arrietty – Il Mondo Segreto sotto il Pavimento</em>".</p>
						<p>È lo stesso cineasta a descrivere come sentisse addosso tutta la pressione del compito affidatogli, soprattutto dopo che Miyazaki aveva espresso a chiare lettere come Anna e Marnie gli fossero rimaste nel cuore. Le sue preoccupazioni dunque erano legate al modo di rappresentare quelle emozioni quasi surreali che caratterizzavano il libro, come possiamo leggere in una dichiarazione dello stesso regista:</p>
						<div class="quote">"Non avevo mai letto il libro prima che me lo prestassero. È stata una lettura straordinaria, una storia commovente, ma dopo averlo letto ho pensato che sarebbe stato difficile da rappresentare in un film d'animazione poiché gran parte della storia avviene nella testa di Anna, così in un primo momento rifiutai la proposta. Tuttavia, i momenti che Anna e Marnie trascorrono insieme sono così dolci e affascinanti che ho iniziato a desiderare di vedere come gli animatori e i disegnatori dello Studio Ghibli se la sarebbero cavata con un simile compito, ed è così che mi sono deciso."</div>
						<div class="person">&mdash; Hiromasa Yonebayashi</div>
						<p>Delle differenze tra libro e film parleremo più approfonditamente nell'ultimo capitolo, ma in questo primo paragrafo ci tenevo a spendere due parole sull'opera dell'autrice inglese, perchè poche volte mi è capitato di rimanere così tanto colpito da un'opera cartacea come in questo caso.</p>
						<p>Con l'uscita della pellicola firmata Ghibli, abbiamo avuto l'opportunità di vedere uscire un'edizione in italiano dell'opera originale della Robinson targata Kappalab (che potete acquistare cliccando su questo link INSERIRE LINK AMAZON), ancora una volta l'effetto Miyazaki conferisce il giusto riconoscimento ad un romanzo per ragazzi che colpisce per molti motivi.</p>
						<div class="media">
							<a href="../media/img/yonebayashi02.jpg" target="_blank"><img src="../media/img/yonebayashi02.jpg" alt=""></a>
						</div>
						<p>Leggendo il libro ci si accorge di come la narrazione sia incredibilmente pertinente al genere a cui fa riferimento, e di come la scrittrice britannica inserisca egregiamente il lettore nella mente di Anna. La scena del picnic serale tra Anna e Marnie per esempio, riprende un meccanismo a mio modo di vedere geniale usato dalla Robinson all'interno del libro: quello delle tre domande. Marnie vuole sapere tutto sulla sua nipote la quale, a sua volta, è desiderosa di conoscere la storia di Marnie per filo e per segno. Per non rovinare subito tutto il divertimento però propone ad Anna un gioco di domande e risposte per soddisfare le sue curiosità, tre domande ciascuno per scoprire qualcosa in più l'una dell'altra, poco alla volta.</p>
						<p>L'autrice inglese inserisce quindi questa sorta di gioco narrativo che consente sia al lettore che alle due protagoniste di conoscersi un po' di più, ma gradualmente. In poche parole usa alla grande il contesto di letteratura per ragazzi, per giocare con il lettore e svelare pian piano la natura dei personaggi che vuole raccontare attraverso la sua opera, senza dilungarsi troppo in descrizioni poco ispirate che potrebbero anche stuccare, una chicca che ho trovato molto affascinante.</p>
						<p>Il tratto che mi ha maggiormente impressionato tuttavia, è la naturalezza con la quale la scrittrice inglese inserisce i pensieri di Anna. Mette il lettore faccia a faccia con i ragionamenti piuttosto analitici e maturi di una dodicenne che passa molto tempo in compagnia della sua mente, elaborando concetti, storie e percorsi mentali tipici di un introverso. Si, quasi sicuramente non è un caso che un personaggio come quello di Anna venga riportato alla luce proprio nel periodo in cui il concetto stesso di introverso viene rappresentato un po' in tutte le salse, sta diventando un tema piuttosto discusso, forse addirittura una moda. Articoli di giornale che parlano di introversi, sceneggiature che vedono protagonisti in cerca del proprio posto nel mondo e opere di vario genere che strabordano di riferimenti in merito.</p>
						<p>Lo stile di Joan Gale Robinson però va dritto al sodo, non ci sono giri di parole che descrivano il comportamento di Anna e lo spieghino a chi non è abituato a questo tipo di pensiero, assistiamo direttamente ai dialoghi della protagonista con la sua mente, un modo semplice e diretto. Chi ha orecchie per intendere, intenda! sembra voler dire la scrittrice inglese, che appare sicura di sapere molto bene di cosa parla, poiché il personaggio di Anna è forse l'introverso più credibile e meno sceneggiato, che mi sia mai capitato di incontrare.</p>
						<p class="curiosita"><b>Curiosità:</b> Girando in rete è possibile venire a conoscenza dell'esistenza di una piccola nota scritta dalla figlia della Robinson, Deborah Sheppard, all'interno dell'edizione inglese del libro, in cui racconta un aneddoto che coinvolge un certo turista di origine nipponica il quale, avendo apprezzato particolarmente l'opera scritta dalla madre, è partito per un viaggio alla ricerca di quei luoghi così ben descritti dall'autrice inglese. Era arrivato in Inghilterra, setting narrativo dell'opera originale, portando con sé soltanto una copia del libro e quel poco di inglese che sapeva, determinato a raggiungere la cittadina di Little Overton, che aveva ospitato le vicende di Anna e Marnie. Non sapendo come fare per arrivarci prese la stessa strada che Anna aveva percorso nel libro e, nonostante nessuno sapesse dargli indicazioni più dettagliate, riuscì ad arrivare  ad una cittadina di nome Burnham Overy, da cui la Robinson aveva tratto ispirazione per la sua storia, e a vedere quei paesaggi che leggendo il libro aveva soltanto potuto immaginare. Non ci sono indizi sull'identità di quel turista giapponese che ha fatto tanta strada per vedere dal vivo quei luoghi che hanno ispirato “Quando c'era Marnie” , ma credo di poter affermare con certezza che quella persona abbia passato un bel pomeriggio in compagnia dei suoi pensieri, proprio come la piccola Anna.</p>
						<p>Parlando di setting narrativo, abbiamo appena accennato al fatto che la vicenda originale sia ambientata in una cittadina a nord-ovest di Norwich, Inghilterra, ed ecco quindi che troviamo la prima differenza con il libro.</p>
						<p>Per esigenze di identificazione del pubblico nipponico, Yonebayashi e il suo staff hanno deciso di ambientare la vicenda in Giappone, una scelta che non ha convinto del tutto Miyazaki, come racconta lo stesso regista:</p>
						<div class="quote">"Quando pensavo ad un ambientazione simile a quella descritta nel libro ma in versione giapponese, mi è subito venuto in mente il paesaggio rurale della zona più a est dell'isola di Hokkaido. Avevamo selezionato gli animatori chiave da mandare in quella zona in cerca di ispirazione ad agosto, e dato che l'estate in quelle zone dura solo un mese, dovevamo agire in fretta. Miyazaki non era d'accordo con la nostra decisione, ma non potevamo perdere altro tempo."</div>
						<div class="person"></div>
						<p>Questa dichiarazione ci insegna due cose in particolare, la prima è che risulta molto difficile fare un film con lo Studio Ghibli senza esporsi ai giudizi severi del maestro Miyazaki, e la seconda è che l'estate sull'isola di Hokkaido è piuttosto fugace, se così vogliamo dire. Non avendo mai visitato personalmente l'isola di Hokkaido, non so se Yonebayashi e il suo team abbiano scelto la location più adatta per questa trasposizione nipponica di "<em>Quando c'era Marnie</em>", ma guardando la pellicola, è possibile ancora una volta accorgersi della smisurata bellezza che le tavole a mano del Ghibli sanno comunicare, è un continuo dialogo armonioso e affascinante tra gli elementi naturali e i personaggi.</p>
						<div class="media">
							<a href="../media/img/yonebayashi03.jpg" target="_blank"><img src="../media/img/yonebayashi03-min.jpg" alt=""></a>
						</div>
						<div class="media">
							<a href="../media/img/yonebayashi04.png" target="_blank"><img src="../media/img/yonebayashi04.jpg" alt=""></a>
						</div>
						<p>Un altro elemento che conferisce una certa continuità artistica con le altre pellicole dello Studio Ghibli è il richiamo alla cultura nipponica. Anche in questo ultimo lungometraggio, Yonebayashi inserisce una delle tradizioni forse più conosciute al mondo: il Tanabata, una delle feste tradizionali giapponesi. Questi festival sono caratterizzati da piccole parate a sfondo religioso, che vogliono celebrare l'incontro tra due divinità della tradizione giapponese, Orihime e Hikoboshi, due amanti costretti a vivere separatamente che possono incontrarsi solamente una volta all'anno, nel settimo giorno del settimo mese. In “Quando c'era Marnie” possiamo assistere ad una specie di “processione” che vede coinvolta la popolazione dell'intera cittadina, mentre percorre la strada verso il tempio di paese, che si erge in cima ad una lunga scalinata. Yonebayashi ci mostra tutte le facce di questo evento folkloristico: le ragazzine indossano lo yukata, l'abito tradizionale giapponese, le strade sono adornate da origami colorati e tutti quanti tengono in mano una lanterna di carta che illumina la via fino al tempio, dove è possibile notare anche un gruppo di ragazzine impegnate in una danza tipica. Un altro dettaglio caratteristico dei Tanabata che ci mostra il regista sono i Tanzaku, delle strisce di carta colorate che le persone appendono ai rami degli alberi e su cui scrivono i propri desideri e le proprie preghiere.</p>
						<div class="media">
							<a href="../media/img/yonebayashi05.png" target="_blank"><img src="../media/img/yonebayashi05.jpg" alt=""></a>
						</div>
						<div class="media">
							<a href="../media/img/yonebayashi06.png" target="_blank"><img src="../media/img/yonebayashi06.jpg" alt=""></a>
						</div>
						<p>Insomma Yonebayashi non inserisce soltanto l'Hokkaido come location per rappresentare la storia di Anna e Marnie, ma lo arricchise di alcuni piccoli dettagli in perfetto stile Ghibli che animano il piccolo paesino e lo rendono verosimile sia agli occhi del pubblico nipponico, che di quello occidentale che magari non conosce le tradizioni giapponesi, il tutto condito dal solito eccellente lavoro di animazione sulle figure di contorno, che appaiono realistiche e ben caratterizzate.</p>
						<div class="colonne clearfix">
							<div class="previous">
								<a href="yonebayashi">&larr; Pagina precedente</a>
							</div>
							<div class="next">
								<a href="yonebayashi_2">Pagina successiva &rarr;</a>
							</div>
						</div>
					</article>
