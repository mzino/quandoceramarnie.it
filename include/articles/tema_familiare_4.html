<header class="clearfix" id="bg-politico">
					<h1>IL TEMA FAMILIARE</h1>
				</header>
				<section>
					<article>
						<h2>Essere pronti ad amare</h2>
						<p>Anna e Marnie riescono finalmente ad essere oneste l'una con l'altra e ad aprire il proprio cuore, assistiamo ad una sorta di scambio tennistico di emozioni tra di loro. Le preoccupazioni di Anna si mescolano a quelle di Marnie, così come la volontà di essere sempre presenti l'una per l'altra e aiutarsi senza esitazioni, un sentimento che darà il via alla presa di coscienza finale della giovane artista dalla chioma castana.</p>
						<p>Dopo aver rivelato a Marnie tutti i problemi legati alla sua famiglia adottiva, Anna sembra essersi tolta un grosso peso dalle spalle, e si dimostra subito molto più aperta di prima nei confronti della sua biondissima amica proprio perchè, come accennavo in precedenza, le due stanno costruendo le fondamenta della loro amicizia su sentimenti che vanno a braccetto quali onestà e fiducia. Anna infatti sembra aver acquisito una certa empatia nei confronti di Marnie, mentre per il resto della pellicola non aveva fatto altro che evitare qualsiasi tipo di contatto con le altre persone, questo la porta a voler addentrarsi maggiormente nel cuore di quella che pare essere diventata a tutti gli effetti la sua prima vera amica. La abbraccia, la fa sentire importante, proprio come aveva fatto lei in precedenza nel bosco, addirittura si indigna per il trattamento che Marnie subisce tutti i giorni all'interno di quella grande e sfarzosa prigione, e si offre di aiutarla a superare le sue paure, che in questo caso prendono la forma di un grosso silos abbandonato.</p>
						<div class="media">
							<a href="../media/img/familiare19.png" target="_blank"><img src="../media/img/familiare19.jpg" alt=""></a>
						</div>
						<p>Trovo molto interessante citare una frase di Anna che evidenzia molto bene la sua volontà di voler aiutare Marnie a tutti i costi, poiché ormai non è più un sogno o una semplice amica immaginaria, è diventata qualcuno per cui vale la pena essere coraggiosi:</p>
						<div class="quote">"Non m'importa chi sia Marnie. Io...voglio aiutare Marnie."</div>
						<div class="person"></div>
						<p>Anna si muove verso la struttura di stoccaggio in disuso insieme a Marnie, sicura di poterla aiutare a lasciarsi alle spalle questa paura, ma mentre si avvicinano all'ingresso, Anna viene interrotta da Sayaka, la quale le svela di aver finalmente trovato le pagine strappate dal diario di Marnie che potrebbero forse portare ad una svolta sulla vera identità della bionda ragazzina. Ma la nostra protagonista è decisa più che mai ad aiutare la sua amica, sembra che niente e nessuno possa smuoverla dal suo obiettivo, e infatti si affretta verso la cima della collina.</p>
						<p>Il silos viene volutamente rappresentato come un luogo abbandonato da tempo, che persino il signor Ōiwa non esitava a definire infestato da fantasmi, un curioso gioco messo in atto dal regista, il quale vuole probabilmente alludere sia all'identità di Marnie che alle sue paure, che non hanno mai abbandonato quel luogo nemmeno dopo tutto questo tempo. Anna fa fondo a tutto il suo coraggio ed entra nella struttura, un grosso cilindro buio e scricchiolante, e dopo aver incrociato lo sguardo di alcuni topi, sente la voce di Marnie provenire dal centro della torre; sollevata dal constatare che la sua amica sia riuscita ad addentrarsi da sola all'interno del silos, si affretta a salire quegli scalini pericolanti per raggiungerla.</p>
						<p>Con suo grande stupore tuttavia la trova un po' confusa e decisamente spaventata, la scambia per quel coetaneo che danzava con lei ai party di famiglia, Kazuhiko, il quale sembra essere un punto di riferimento importante per lei. Dopo qualche attimo di concitazione, una terrorizzata Marnie confessa ad Anna di non possedere il coraggio necessario per tornare a casa, malgrado i suoi ripetuti tentativi di convincerla del contrario. A questo punto quel che resta del tetto sopra le loro teste inizia a perdere acqua da tutte la parti e le due ragazzine si accucciano sulle scale in attesa che il temporale passi, e Anna pronuncia una frase davvero molto interessante per calmare Marnie:</p>
						<div class="quote">"Va tutto bene, se siamo in due andrà tutto bene."</div>
						<div class="person"></div>
						<div class="media">
							<a href="../media/img/familiare17.png" target="_blank"><img src="../media/img/familiare17.jpg" alt=""></a>
						</div>
						<p>Una frase importante, di cui parleremo in maniera più approfondita tra poco, quando cercheremo di dare un significato più profondo al silos e al comportamento di Marnie. Il rumore dell'acqua che defluisce sembra finalmente calmare le due protagoniste, che si addormentano dolcemente, fino a che una figura maschile arriva in soccorso di Marnie, portando con sé una luce calda e rassicurante, una figura che la protegge e la accompagna a casa.<br>
						Una visione?<br>
						Un sogno?<br>
						O forse addirittura un incubo, poiché Anna si risveglia all'interno del silos da sola con la pioggia che sembra aumentare di intensità. Marnie non c'è più. Marnie l'ha abbandonata per stare con quel ragazzo misterioso.</p>
						<p>Come ha potuto essere così egoista dopo tutto quello che si erano dette? Anna è confusa, spaventata e anche un po' arrabbiata. Così inizia a correre, corre verso la Marsh house, corre disperatamente per sapere perchè Marnie l'ha lasciata indietro, ma nel farlo diventa preda di una crisi, che le ricorda tutte le volte in cui si è sentita da sola nella sua vita, tutte le volte in cui non c'era nessuno a tenerle la mano durante un temporale, tutte le volte in cui non c'era nessuno a sorreggerla o ad aiutarla a rialzarsi dopo una brutta caduta. Almeno fino ad ora.</p>
						<p>La povera ragazzina, febbricitante e spaesata, viene aiutata dalla sua nuova amica, Sayaka, che riuscirà a portarla in salvo a casa degli Ōiwa.</p>
						<div class="media">
							<a href="../media/img/familiare08.png" target="_blank"><img src="../media/img/familiare08.jpg" alt=""></a>
						</div>
						<p>Per comprendere al meglio la scena del silos, dobbiamo chiedere l'aiuto della signora Hisako. Nelle scene successive, in cui Anna e Sayaka scoprono un vecchio dipinto che le conduce proprio dall'anziana pittrice, ci viene rivelata la storia di Marnie.</p>
						<p>Una storia triste, fatta di negligenze, cattiverie, e tragedie.</p>
						<p>Veniamo a sapere che dopo aver abbandonato la sua casa sulla palude, Marnie si è sposata con Kazuhiko, il suo vecchio amico d'infanzia, l'unico a starle vicino e donarle sicurezza, la persona giusta con cui avviare una famiglia; ma subito dopo la nascita della loro primogenita, Emily, Kazuhiko si ammala e muore, lasciando nuovamente sola la povera Marnie, la quale passa un brutto periodo emotivo, che la costringe ad allontanarsi dalla figlia. Marnie vede così avvicinarsi nuovamente i fantasmi della sua infanzia, quelli contrassegnati dalla totale assenza dei suoi stravaganti genitori, e dalle cattiverie subìte. Il rapporto con Emily si fa burrascoso e purtroppo la situazione degenera nel peggiore dei modi, sia la figlia che il genero muoiono in un incidente stradale, proprio quando avevano deciso di costruire una famiglia tutta loro.</p>
						<p>Marnie decide così di prendere in affido la loro figlia, e ce la mette tutta per essere un punto di riferimento per sua nipote, ma il dolore per la perdita di quella famiglia che tanto aveva desiderato è troppo grande, e Marnie non fa in tempo a vedere crescere quel prezioso ultimo “mobile” che le era rimasto.</p>
						<div class="media">
							<a href="../media/img/familiare01.png" target="_blank"><img src="../media/img/familiare01.jpg" alt=""></a>
						</div>
						<p>Ecco perchè Marnie era così spaventata da quel silos, simboleggia la solitudine del suo passato, quel brutto periodo di infanzia che era riuscita a superare soltanto grazie all'aiuto di Kazuhiko, che è sempre rimasto accanto a lei.</p>
						<p>In precedenza accennavamo al fatto che la bionda co-protagonista di questa pellicola Ghibli fosse cresciuta in una lussuosa prigione, senza poter avere un rapporto con i propri genitori che l'hanno trascurata e lasciata in balia di chi non le voleva bene.</p>
						<p>Quel periodo di tempo ha lasciato in lei un vuoto che è stato colmato solo da quello che poi è diventato suo marito, il quale la proteggeva, le dava sicurezza ed era sempre pronto ad incoraggiarla. Ecco perchè quando Kazuhiko è morto di malattia, Marnie si è vista crollare il mondo addosso, schiacciata dal peso di quella realtà che si era portata via una parte troppo importante di lei. Improvvisamente si è trovata a dover accudire una bambina che aveva tanto desiderato, ma che allo stesso tempo le faceva tornare alla mente di essere rimasta sola, senza quel sostegno che le aveva consentito, almeno apparentemente, di lasciarsi il passato alle spalle.</p>
						<p>Quella frase che Marnie continua a ripetere all'interno del silos, mentre si stringe ad Anna:</p>
						<div class="quote">"Non ho il coraggio..."</div>
						<div class="person"></div>
						<p>Probabilmente si riferisce al fatto che non ha avuto il coraggio di crescere Emily senza Kazuhiko, è salita fino a metà della torre fredda e buia grazie all'appoggio di suo marito, che è venuto a portare la luce nell'oscurità della sua prigione, ma ora che lo ha perso è troppo spaventata per proseguire. Non è un caso che Marnie indossi il cappotto del suo futuro marito quando Anna la trova terrorizzata all'interno del silos, quell'impermeabile marrone che diventa così il simbolo dell'amore di Kazuhiko verso sua moglie.</p>
						<p>Quel vuoto nel cuore che era stato finalmente colmato da suo marito, si riapre nuovamente e la povera Marnie non riesce a pensare in maniera lucida, se vogliamo risulta anche un po' egoista compiendo così lo stesso errore che fecero i suoi genitori con lei, abbandona sua figlia, che non la perdonerà mai per questo.</p>
						<div class="media">
							<a href="../media/img/familiare28.png" target="_blank"><img src="../media/img/familiare28.jpg" alt=""></a>
						</div>
						<p>È vero, Marnie si è fatta intrappolare nuovamente dallo spettro del suo passato, un dolore che non fa altro che peggiorare dopo la morte di Emily, fattore che probabilmente contribuisce soltanto ad aumentare il suo senso di colpa nei confronti della figlia e anche del marito, poiché non è riuscita da sola a mantenere insieme quella famiglia che aveva tanto sognato da bambina. Non è mai riuscita a capire che malgrado la perdita di Kazuhiko, non sarebbe comunque rimasta completamente sola, poiché avrebbe avuto sempre Emily al suo fianco. C'era ancora qualcosa però che Marnie poteva fare per la sua famiglia, un barlume di speranza che porta un nome a quattro lettere.</p>
						<p class="curiosita"><b>Curiosità:</b> nella tradizione italiana, il nome di Sant'Anna viene associato alle madri in dolce attesa. Chissà che la protagonista di questa storia non fosse destinata a portare nuova linfa vitale nella famiglia di Marnie fin dalla nascita.</p>
						<p>Marnie trova la forza di accudire sua nipote al meglio delle sue possibilità, vuole che almeno lei conduca una vita serena, senza doversi mai preoccupare del fantasma della solitutine o dell'abbandono.</p>
						<p>Doveva farlo per Kazuhiko.</p>
						<p>Doveva farlo per Emily e suo marito.</p>
						<p>Doveva farlo per sua nipote, perchè li amava.</p>
						<p>Amare per lo Studio Ghibli significa volere il bene dell'altro, fare di tutto per essere sempre vicino a chi fa parte del nostro cerchio, lo abbiamo intuito da alcuni film del maestro Miyazaki come “Il Castello Errante di Howl” ,e lo stesso vale per Anna e Marnie, che riesce così a diventare una nonna amorevole, che stringe la mano della nipote quando è malata, che le racconta della sua amata casa sulla palude e, per usare un termine utilizzato in “Si Alza il Vento”, da fondo alle sue forze per non lasciarla mai da sola. Lo sottolinea anche la stessa Hisako:</p>
						<div class="quote">"A questa bimba non farò provare la sensazione della solitudine."</div>
						<div class="person"></div>
						<div class="media">
							<a href="../media/img/familiare02.png" target="_blank"><img src="../media/img/familiare02.jpg" alt=""></a>
						</div>
						<p>Ed è proprio grazie all'amore di sua nonna, che Anna riuscirà a trovare le risposte che cercava. Marnie non riesce a vivere abbastanza da vedere quella piccola candela diventare un caldo e accogliente focolare domestico, ma questa volta è decisa più che mai a trovare il coraggio di mantenere quella promessa che si era fatta alla morte di Emily, non avrebbe mai lasciato che sua nipote si sentisse sola, proprio perchè lei aveva conosciuto la paura dell'abbandono e della solitudine. E anche se la piccola Anna sembra aver dimenticato tutto riguardo sua nonna e i suoi racconti, è come se la volontà di Marnie fosse talmente forte da sfondare le barriere dello spazio-tempo.</p>
						<p>Si dice che il nostro cervello in realtà non dimentichi nulla di ciò che ha visto e provato, i nostri ricordi più remoti rimangono semplicemente sopiti in un angolo, coperti dalla polvere del tempo.</p>
						<div class="media">
							<a href="../media/img/familiare16.png" target="_blank"><img src="../media/img/familiare16.jpg" alt=""></a>
						</div>
						<p>Ecco perchè la Marnie dei ricordi di Anna non può allontanarsi dalla Marsh House ed esiste soltanto in alcuni luoghi, lei può vivere soltanto nelle storie che raccontava a sua nipote quando era piccola. Difatti quando Anna vede per la prima volta la facciata anteriore della casa in compagnia di Sayaka, ne rimane stupita e dice di non averla mai vista dal davanti. Tutto ciò accade perche quella casa che tanto amava, la raccolta dei funghi, il silos abbandonato sulla collina, sono tutti racconti dell'infanzia di Marnie, che è rimasta ad aspettare per tanto tempo l'arrivo di sua nipote proprio nel luogo dove aveva iniziato a desiderare di avere una famiglia tutta sua.</p>
						<p>Ha atteso tanto a lungo per vedere quanto fosse cresciuta la sua nipotina, ma soprattuto aspettava un'ultima occasione per chiederle perdono. Voleva scusarsi perchè non si era sentita pronta ad amare Emily senza Kazuhiko al suo fianco, ed è talmente addolorata dal rimorso che arriva addirittura a scusarsi idealmente con Anna per essere morta, lasciandola in balia di orfanotrofi e famiglie adottive.</p>
						<p>Dopo aver passato la maggior parte della pellicola a cercare di rimediare a tutti quegli anni di assenza giustificata dalla vita di sua nipote, Marnie fa di tutto per  capire quale sia il blocco emotivo che attanaglia la povera Anna, e quando capisce che lo spettro della solitudine sta nuovamente minacciando di rovinare la sua famiglia, si vede costretta ad affrontare il suo passato a muso duro, un'ultima volta.</p>
						<p>Per Anna.</p>
						<p>Per Emily.</p>
						<p>Per Kazuhiko.</p>
						<p>Nell'ultima scena di dialogo tra nonna e nipote, vediamo Anna camminare con passo deciso attraverso la palude, pronta all'ultimo faccia a faccia con Marnie. Sembra arrabbiata e decisa a chiederle spiegazioni.</p>
						<p>Perchè l'ha abbandonata nel vecchio silos?</p>
						<p>Tuttavia, non appena vede il suo viso avvolto dalla bionda chioma mossa violentemente dal vento, Anna viene travolta dall'appello disperato della sua amata nonna, che le chiede perdono, per aver deluso lei, Emily e probabilmente anche Kazuhiko.</p>
						<p>Le basta scorgere alcune lacrime negli occhi di Marnie, per dimenticare tutto. Quelle lacrime che sono fatte di tutte le volte in cui Marnie si è sentita sola da bambina, di tutte quelle sere in cui si ritrovava a pensare al suo defunto marito, di tutte quelle giornate passate in preda al rimorso per aver perso la sua unica figlia. Il dialogo termina con una struggente promessa da parte di Anna, che dice:</p>
						<div class="quote">"Non ti dimenticherò per nessun motivo! Non ti dimenticherò mai! Per l'eternità!"</div>
						<div class="person"></div>
						<p>Un'onda impetuosa creata dal forte vento trascina quindi Anna su un piccolo lembo di terra che le consente di alzarsi e scorgere quel sorriso che, malgrado tutto, la sua adorata nonna non aveva mai perso.</p>
						<div class="media">
							<a href="../media/img/familiare24.png" target="_blank"><img src="../media/img/familiare24.jpg" alt=""></a>
						</div>
						<p>Il compito di Marnie però non può ancora considerarsi del tutto terminato, vuole aiutare sua nipote un'ultima volta, poiché ha capito che per rispondere alle domande su sé stessa, Anna ha bisogno di cambiare il suo approccio al problema. Marnie ha imparato sulla sua pelle che agire per il bene di quelli che ti stanno vicino può portare buoni risultati, ed è per questo motivo che fa incrociare i destini di Anna e Sayaka.</p>
						<p>Sarà proprio la nuova inquilina della Marsh House ad aiutare Anna a svelare il mistero di Marnie e della grande casa sulla palude, fattore che aiuterà le due a stringere una bella amicizia. Nelle fasi finali poi sarà proprio lei ad avere l'intuizione giusta per andare in soccorso di una delirante Anna, e a trarla in salvo. Sayaka rappresenta quindi l'eredità di Marnie nei confronti della nipote, come sottolinea la stessa bambina poco più in là:</p>
						<div class="quote">"Ma che mistero. Il fatto che Marnie ci abbia portato ad incontrare, no?"</div>
						<div class="person"></div>
						<div class="media">
							<a href="../media/img/familiare21.png" target="_blank"><img src="../media/img/familiare21.jpg" alt=""></a>
						</div>
						<p>Anna riuscirà così a diradare la nebbia della sua mente e a liberarsi da quell'acqua alta e da quelle catene di solitudine, proprio come una piccola versione di Houdini, in uno dei suoi numeri di magia più famosi, che lo vedeva uscire da una teca sigillata piena d'acqua. Accettarsi e capire sé stessi prima di poter amare sembra essere un passaggio fondamentale nella storia di Anna ma soprattutto in quella di Marnie, un aspetto di cui parleremo ancora nel capitolo finale di questa analisi.</p>
						<p>Ad ogni modo una cosa è certa: Anna e Sayaka dimostrano subito di avere un ottimo feeling, in quanto sembrano entrambe appassionate di segreti da nascondere a chi potrebbe solo rovinare la magia che si porta dietro quella grande casa sulla palude, diventata nuovamente sfarzosa.</p>
						<p>Molto meglio tenere da conto quei preziosi ricordi di una ragazzina bionda che ora si, non verrà mai più abbandonata sotto un pesante strato di polvere e solitudine.</p>
						<p>Dolcissimi istanti da ricordare davanti ad un focolare domestico per Anna, che di certo non dimenticherà mai di quando c'era Marnie.</p>
						<div class="media">
							<a href="../media/img/familiare27.png" target="_blank"><img src="../media/img/familiare27.jpg" alt=""></a>
						</div>
						<div class="colonne clearfix">
							<div class="previous">
								<a href="tema_familiare_3">&larr; Pagina precedente</a>
							</div>
							<div class="next">
								<a href="yonebayashi">Pagina successiva &rarr;</a>
							</div>
						</div>
					</article>
