<header class="clearfix" id="bg-storico01">
					<h1>IL TEMA SOCIALE</h1>
				</header>
				<section>
					<article>
						<h2>Cosa significa essere un genitore?</h2>
						<p>Ora che abbiamo compreso un po' meglio la situazione emotiva di Anna, possiamo provare a rispondere ad un'altra domanda fondamentale che può aiutarci ad approfondire altri aspetti chiave della pellicola, quali la percezione dell'Io e alcuni fattori che ne influenzano il pieno raggiungimento: Chi è Anna vista dall'esterno?</p>
						<p>Ora, non possiedo le competenze per addentrarmi in labirinti psicologici o quant'altro, ma vorrei comunque sottolineare sia il modo in cui Yonebayashi dipinge alcuni dei personaggi che “ruotano” intorno ad Anna, sia gli effetti causati dai loro giudizi sulla protagonista. Ci sono tre profili che ritengo particolarmente adatti a chiarire ciò che vorrei far passare: quello delle compagne di classe di Anna, quello della madre adottiva e quello degli Ōiwa; partiamo dai primi due.</p>
						<div class="media">
							<a href="../media/img/sociale09.png" target="_blank"><img src="../media/img/sociale09.jpg" alt=""></a>
						</div>
						<p>Quando le compagne di classe riportano la borsa di scuola a casa di Anna, possiamo vedere come si comportino in maniera educata e disponibile, ma non appena Yoriko chiede loro quali siano i rapporti di sua figlia adottiva con il resto della classe, ecco che salta fuori il giudizo spietato delle tre ragazzine, le quali iniziano a ridacchiare sotto i baffi dei comportamenti di Anna, bollandola come un difetto di fabbricazione soltanto perchè non è la migliore amica di tutti.</p>
						<p>Il giudizio dei propri coetanei può essere un fattore determinante per una dodicenne in cerca di sé stessa, ma credo che ancora più influente possa risultare il giudizio di chi le sta accanto ogni giorno e vorrebbe vederla felice, qualcuno come la madre adottiva.</p>
						<p>Il regista dipinge Yoriko come una madre molto apprensiva e sempre preoccupata di camminare su un campo minato, dove un singolo passo falso può costare molto caro. Beh, indovinate un po'? Alla fine il piede sulla mina lo ha messo per davvero.</p>
						<div class="media">
							<a href="../media/img/sociale10.png" target="_blank"><img src="../media/img/sociale10.jpg" alt=""></a>
						</div>
						<p>In precedenza accennavo al fatto che la povera donna faccia di tutto per non sembrare una pessima madre, e che questo si rifletta molto sul suo modo di approcciarsi a sua figlia e a cercare di capirla. Abbiamo anche detto di come Yoriko tenga in gran segreto una questione piuttosto delicata come il sussidio mensile, fattore che non fa altro che aumentare l'attrito tra le due, soprattutto perchè Anna lo verrà a sapere.</p>
						<p>Ed ecco che quello che apparentemente potrebbe sembrare soltanto uno dei più classici misunderstanding che fungono da motore narrativo diventa qualcosa di più radicato, di più deleterio per entrambe le parti. Anna ha paura che l'amore che le offrono i suoi genitori adottivi sia direttamente proporzionale alla quantità di denaro incassato per il suo sostentamento, mentre sua madre teme il possibile giudizio di Anna (e non solo) nei suoi confronti, ovvero essere marchiata a fuoco come una madre egoista e indegna che pensa solo al denaro. Credo che le paure di Yoriko siano legate anche ad un nemico che si porta dietro una fama millenaria: il giudizio della gente.</p>
						<p>È vero, i tempi della decapitazione pubblica al centro della piazza della città ce li siamo lasciati alle spalle, ma puntare il dito è un'abitudine che non muore mai, una moda che aleggia nella pellicola come il classico fantasma sinistro che infesta la villa disabitata, sempre pronto a tendere l'agguato. Ebbene in questo caso prende possesso della madre di Nobuko, subito pronta a vestire i panni del giudice, con tanto di martello, parrucca e toga non appena Anna esce fuori dal seminato, per così dire.</p>
						<div class="media">
							<a href="../media/img/sociale11.png" target="_blank"><img src="../media/img/sociale11.jpg" alt=""></a>
						</div>
						<p>Yoriko si trova dunque costantemente sotto pressione, non solo è convinta di non fare abbastanza per la povera Anna, ma è anche soffocata dalla costante paura che la società possa rigettarla come madre e giudicare i suoi metodi educativi basandosi sul comportamento della figlia.</p>
						<p>È invitabile quindi che questo enorme masso di pressioni sociali gravi sia sulle spalle di Yoriko che di Anna, generando conseguenze nefaste sul loro rapporto madre-figlia; la donna percepisce le difficoltà della figlia, ma cerca di risolvere il problema nel modo sbagliato: è preoccupata per il suo comportamento distaccato rispetto a quello dei suoi coetanei, e invece di provare a capire le sensazioni di Anna finisce per metterle addosso ulteriore pressione.</p>
						<p>Per farla breve, Yoriko ha paura del fatto che Anna si senta diversa dal mondo che la circonda, e che questo atteggiamento possa portarla ad avere problemi relazionali seri, si comporta semplicemente da mamma che si preoccupa per il futuro di sua figlia, un sentimento pienamente condivisibile.</p>
						<p>Per quanto possa sembrare banale, credo sia cosa ormai nota: fare il genitore non è un compito da sottovalutare, volendo fare un paragone da non prendere troppo sul serio si potrebbe dire che è un po' come ritrovarsi a montare un mobile composto da un numero spropositato di pezzi senza le istruzioni; non sappiamo, né sapremo mai, se c'è un modo obbiettivamente corretto per assemblarlo, nessuna fotografia illustrativa sulla scatola, niente di niente; possiamo “soltanto” fare del nostro meglio, recuperando le migliori viti che abbiamo, per garantire la solidità strutturale del nostro mobile. Una bella responsabilità.</p>
						<p>Il ruolo del genitore sarà nuovamente oggetto di discussione nel capitolo successivo, quando parleremo in particolare di Marnie e del suo rapporto con Anna.</p>
						<div class="colonne clearfix">
							<div class="previous">
								<a href="tema_sociale_2">&larr; Pagina precedente</a>
							</div>
							<div class="next">
								<a href="tema_sociale_4">Pagina successiva &rarr;</a>
							</div>
						</div>
					</article>
