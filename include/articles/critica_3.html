<header class="clearfix" id="bg-critica02">
					<h1>LA CRITICA</h1>
				</header>
				<section>
					<article>
						<h2>Il cambiamento di Anna nella pellicola</h2>
						<p>In questo paragrafo conclusivo, vorrei approfondire un aspetto della pellicola che mi ha fatto storcere un po' il naso, la sequenza finale che accompagna i titoli di coda. Abbiamo detto di come la Anna della pellicola differisca leggermente da quella del libro della Robinson, ma vorrei soffermarmi su un'immagine in particolare che vediamo passare accompagnata dal singolo di Priscilla Ahn, quella in cui Anna cerca di “fare pace” con Nobuko, dopo il diverbio di metà film.</p>
						<div class="media">
							<a href="../media/img/critica05.png" target="_blank"><img src="../media/img/critica05.jpg" alt=""></a>
						</div>
						<p>Le intenzioni dichiarate di Yonebayashi erano quelle di fare un film che parlasse ai bambini in maniera forse più diretta e un po' meno stratificata, soprattuto se consideriamo gli ultimi due lungometraggi dello studio che hanno segnato la fine di un'era, due film maturi e impegnativi come <em>“Si Alza il Vento”</em> e <em>“La Storia della Principessa Splendente”</em>. Eppure, dopo aver apprezzato molto il personaggio di Anna e il modo in cui prende forma all'interno del libro, con la sua complessità e la sua fluidità nel contesto della narrazione, mi sono ritrovato a nutrire qualche dubbio sulla sua controparte animata creata da Yonebayashi.</p>
						<p>Insomma, mentre nell'opera originale della scrittrice inglese i punti di forza erano alcune scelte tecnico-stilistiche della stessa Robinson che si sposavano alla perfezione sia con il personaggio di Anna che con il ritmo della narrazione, nel film ho trovato una certa sconnessione caratteriale della protagonista tra inizio e fine del film, che non mi ha convinto del tutto.</p>
						<p>Nell'opera originale Anna non andrà mai a cercare di recuperare il rapporto con la Nobuko del libro, quando due persone non sono compatibili caratterialmente non c'è nessun rapporto da sistemare per forza di cose, poiché non c'è nulla di sbagliato in questo, nessun meccanismo rotto o mal funzionante, ognuno vivrà la sua vita ugualmente, senza rancori e soprattutto senza dover forzarsi in un cambiamento innaturale.</p>
						<div class="media">
							<a href="../media/img/critica06.png" target="_blank"><img src="../media/img/critica06.jpg" alt=""></a>
						</div>
						<p>Si, comprendo perfettamente che questo film si può catalogare come un “coming of age”, ovvero un film di maturazione, tuttavia la Anna delle prime righe del libro è la stessa delle ultime pagine, solo con una consapevolezza in più, quella di avere una nonna che l'ha sempre amata. Nel film invece la protagonista che vediamo disegnare su una panchina all'inizio ritengo sia caratterialmente diversa da quella che vediamo andare via in macchina alla fine, e a mio modo di vedere, non è soltanto una questione di adattamento dell'opera dalla carta alla celluloide, o di esigenze di sceneggiatura, ma anche di interpretazione della visione del regista in merito ai personaggi che popolano la storia.</p>
						<p>La volontà di Yonebayashi di ambientare il suo adattamento nel Giappone moderno e di raccontare i diversi problemi che attanagliano la società contemporanea è encomiabile: il giudizio senza remore di chi adora puntare il dito, gli intoppi familiari e la crescita personale dal punto di vista adolescenziale sono le principali tematiche di questo lungometraggio, ma la mia impressione è che il regista si sia trovato a dover/voler riconoscere il valore dell'opera originale e allo stesso tempo includere tutte quelle problematiche del nostro tempo che facevano parte della sua visione fin dall'inizio della produzione.</p>
						<p>Niente di male in tutto questo ovviamente, ma il risultato finale risente forse della sindrome da calderone troppo pieno, che si traduce per esempio nella forte presenza iniziale della figura del cerchio, che Yonebayashi ha un po' perso per strada nel corso della pellicola, o di quella famosa faccia ordinaria che rappresenta un aspetto molto importante per comprendere la logica del pensiero della Anna cartacea, ma che nel film forse non viene evidenziato a sufficienza, almeno secondo il parere di chi scrive.</p>
						<p>Abbiamo anche detto di come quel <em>“Fine on the Outside”</em> possa essere interpretato in modi diversi, ed è forse proprio questo che accomuna maggiormente la Anna del libro a quella del film, quello <em>“Stare Bene all'Esterno”</em> che Yonebayashi interpreta come un'esternazione musicale dei sentimenti della protagonista del suo film, ma che può essere tradotto anche in  modo più letterale. Non è “semplicemente” fingere di stare bene esternamente e nascondere un'estenuante lotta interiore, è anche una frase che dimostra grande maturazione interiore, nonché una decisa percezione dell'Io.</p>
						<p>Anche la Anna descritta dalla Robinson combatte alcune battaglie interiori, ma riconosce di essere una persona che sta bene all'esterno di quel famoso cerchio, sa che certe attività o certi ragionamenti non fanno parte del suo essere, e non finisce per guardare con una tristezza apatica i bambini che giocano in una sabbiera di forma circolare, ma assume un atteggiamento molto lucido, cerca di guardarsi intorno. In altre parole capisce di non poter essere la sola persona a “popolare” l'esterno del cerchio, e che non è necessario farsi del male in continuazione, è solo il modo in cui vanno le cose, c'è chi sta bene all'interno e chi all'esterno, questione di prospettiva. La protagonista del film invece, risulta forse un po' troppo preoccupata dal fatto di non essere all'interno del cerchio, come si può evincere dalla scena della riappacificazione con Nobuko, un aspetto che per me  ha un po' rovinato il personaggio di Anna.</p>
						<div class="media">
							<a href="../media/img/critica07.png" target="_blank"><img src="../media/img/critica07.jpg" alt=""></a>
						</div>
						<p>Detto questo però è il caso di specificare che questo ultimo lungometraggio del regista di Arrietty non mi è affatto dispiaciuto, gli sfondi sono tra i più emozionanti di tutta la filmografia Ghibli, la storia scorre in maniera piuttosto fluida e la sceneggiatura funziona; se togliamo qualche animazione un pochino legnosa, soprattutto per quanto riguarda i movimenti veloci come la corsa o lo scatto di alcuni personaggi, la pellicola risulta godibile ed emozionante in ogni suo aspetto.</p>
						<p>In conclusione, se questo dovesse essere davvero l'ultimo atto di una filmografia costruita su mattoni di sogni e follia, sarebbe un modo perfetto di chiudere un cerchio aperto circa trent'anni fa, e che ha fatto librare in alto nel cielo milioni di cuori in tutto il globo, senza distinzione alcuna fra chi sta all'interno e chi preferisce l'esterno, per una volta abbiamo fatto parte tutti quanti di un meraviglioso cerchio magico.</p>
						<div class="media">
							<a href="../media/img/critica08.png" target="_blank"><img src="../media/img/critica08.jpg" alt=""></a>
						</div>
						<div class="colonne clearfix">
							<div class="previous">
								<a href="critica_2">&larr; Pagina precedente</a>
							</div>
						</div>
					</article>
