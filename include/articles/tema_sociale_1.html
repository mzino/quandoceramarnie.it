<header class="clearfix" id="bg-storico01">
					<h1>IL TEMA SOCIALE</h1>
				</header>
				<section>
					<article>
						<h2>Un cerchio magico</h2>
						<p>Questa prima scena è tanto ordinaria quanto straordinaria, poiché riesce a scattare un'istantanea della società moderna, almeno secondo il punto di vista di Anna. Possiamo infatti notare alcuni bambini che giocano insieme all'interno di una sabbiera (di forma circolare non a caso), intenti a cooperare per costruire un castello di sabbia; si può vedere anche come un nutrito gruppo di bambini, probabilmente una scolaresca, si diverta districandosi e muovendosi intorno alle strutture dell'area giochi, caratterizzate da una moltitudine di linee morbide e da figure circolari o semi-circolari, che sembrano essere la forma geometrica preponderante di questa area giochi.</p>
						<p>Una volta mostrati tutti gli elementi che caratterizzano la scena da rappresentare per Anna e i suoi compagni, balza subito all'occhio il contrasto fra la dinamicità del gruppo di bambini, che corrono e giocano incessantemente e la staticità e la passività di Anna, che sta seduta da sola su una panchina. Dopo un'attenta occhiata al disegno della ragazzina che il regista ci mostra, è possibile notare la differenza tra il disegno e la realtà che avrebbe dovuto rappresentare. Il richiamo alle figure circolari è rimasto intatto, ad essere cambiate però sono le rappresentazioni dei bambini: disegnati come singole figure appena abbozzate e tutte uguali tra loro che non interagiscono per nulla. In basso a destra nel disegno possiamo vedere la sabbiera, che tuttavia presenta soltanto due bambini, che non si guardano nemmeno da quanto sono immersi in quello che stanno facendo; addirittura possiamo notare, appena fuori dalla sabbiera, un terzo bambino che sembra guardare con aria avvilita i suoi due coetanei che giocano.</p>
						<div class="media">
							<a href="../media/img/sociale02.png" target="_blank"><img src="../media/img/sociale02.jpg" alt=""></a>
						</div>
						<p>Una curiosa scelta da parte della nostra piccola artista in erba, la quale disegna in modo distante dalla realtà che ci viene mostrata anche i bambini che giocano sulla struttura più grossa, vediamo infatti una certa desolazione che stride con le vivaci immagini precendenti. È la stessa Anna poi, in qualità di voce fuori campo, a farci capire con tono distaccato che:</p>
						<div class="quote">"Però di una cosa simile non me ne importa."</div>
						<div class="person"></div>
						<p>Su questo concetto di isolamento e apparente menefreghismo torneremo quando affronteremo più nel dettaglio il personaggio di Anna e il suo rapporto conflittuale con il mondo che la circonda, poiché credo sia un punto importante da affrontare che può fornire diversi spunti di riflessione interessanti. Dalle sue parole quindi, possiamo dedurre che nonostante la consegna assegnatale fosse quella di catturare il movimento dei bambini che giocano e rappresentarlo in maniera dinamica e verosimile, lei abbia scelto una strada diversa, che la porta a guardare al mondo e ai suoi abitanti in maniera distaccata.</p>
						<p>Risulta piuttosto evidente che Anna stia combattendo una battaglia interiore piuttosto sfiancante: sta cercando il proprio posto nella società, e addirittura arriva a confessare allo spettatore di odiare il suo modo di essere; sembra non accettare alcuni lati del suo carattere che la portano a sentirsi “sbagliata” e quindi, isolata.</p>
						<div class="media">
							<a href="../media/img/sociale03.png" target="_blank"><img src="../media/img/sociale03.jpg" alt=""></a>
						</div>
						<p>Nelle fasi seguenti assistiamo inermi mentre la povera protagonista ha un attacco d'asma, condizione che probabilmente è causata anche da situazioni sociali che la mettono sotto pressione. Vediamo infatti l'insegnante di Anna che le chiede di mostrargli il suo lavoro, ma lei si tira indietro campando scuse per aria, nonostante la qualità del disegno sia decisamente ottima seppur distante dal realismo dello scenario del parco; probabilmente è impaurita dalla possibilità che l'insegnante possa criticare malamente il suo lavoro, e per questo cerca di sottrarsi al giudizio altrui. La nostra protagonista viene “salvata” dal pianto di un bambino che cade, il quale attira l'attenzione dell'insegnante di Anna e della maggior parte dei presenti, che accorrono per soccorrerlo. Ed è in questo momento quindi che la ragazzina viene colta di sorpresa dalla sua condizione di asmatica, che accompagna un cambio di scena in cui la voce narrante della protagonista dimostra tutte le sue difficoltà psicologiche con una frase lapidaria:</p>
						<div class="quote">"Io... mi detesto!"</div>
						<div class="person"></div>
						<div class="colonne clearfix">
							<div class="previous">
								<a href="tema_sociale">&larr; Pagina precedente</a>
							</div>
							<div class="next">
								<a href="tema_sociale_2">Pagina successiva &rarr;</a>
							</div>
						</div>
					</article>
