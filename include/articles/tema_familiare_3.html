<header class="clearfix" id="bg-politico">
					<h1>IL TEMA FAMILIARE</h1>
				</header>
				<section>
					<article>
						<h2>I fantasmi del passato</h2>
						<p>Con il paragrafo precedente abbiamo esplorato alcune implicazioni del rapporto Anna-Marnie, possiamo dire di aver percorso il buio corridoio della classica casa infestata (ogni riferimento ai fantasmi è puramente non casuale), tenendo in mano una candela.</p>
						<p>Ora che conosciamo un pò di più il corridoio, è giunto il momento di esplorare l'intera casa, alla ricerca di risposte sulle continue "apparizioni" di Marnie e sul motivo per il quale Anna si senta così tanto vicina a quella biondissima ragazzina dall'aria così perfetta.</p>
						<p>Dopo qualche scena di apprensione per Anna, che credeva di aver fatto arrabbiare la sua nuova amica, la ritroviamo su una piccola collinetta che si affaccia sulla palude, ancora una volta immersa nella foschia, intenta a perfezionare un ritratto di Marnie. Ad un tratto però la vediamo letteralmente comparire dal nulla alle spalle della nostra giovane artista, come se avesse preso vita dalla carta, e subito si prodiga nel sottolineare la bravura di Anna con la matita, la quale riesce per la prima volta in tutta la pellicola, a non vergognarsi troppo della sua arte e del suo talento.</p>
						<p>A questo punto assistiamo ad un breve dialogo in cui Anna confessa a Marnie di aver sentito molto la sua mancanza, e di non essere riuscita ad incontrarla nonostante i suoi sforzi, ed è per questo che vorrebbe invitarla nella sua camera a casa degli Ōiwa, spinta anche dalla volontà di conoscere la vera identità di Marnie. La risposta della biondissima ragazzina è un altro di quei famosi indizi da pollicino che Yonebayashi ha usato per conferire quella meravigliosa aura mistica che caratterizza la co-protagonista di questa pellicola:</p>
						<div class="quote">"È che io... non posso distanziarmi dai dintorni della villa..."</div>
						<div class="person"></div>
						<p>Una certa malinconia traspare dalla sua voce, che sembra volerci confermare ancora una volta che i contatti tra le due ragazzine debbano avvenire per forza di cose intorno alla Marsh House, è come se stesse confessando alla sua nipotina di non poterla seguire nel “mondo reale”, ma che è disposta a fare di tutto per farle tornare quel sorriso che sembra aver smarrito da tempo.</p>
						<div class="media">
							<a href="../media/img/familiare09.png" target="_blank"><img src="../media/img/familiare09.jpg" alt=""></a>
						</div>
						<p>Nella scena successiva possiamo osservare le due ragazzine impegnate in un'attività nonna-nipote di quelle che profumano di avventura, ma rappresentata da Yonebayashi in maniera molto delicata e leggera allo stesso tempo: la raccolta dei funghi. Le passeggiate con i nonni, siano esse in campagna o in città, hanno sempre costituito un'occasione per imparare qualcosa sul mondo che ci circonda ed esplorare territori sconosciuti, qualcosa che accade anche in questo caso. Marnie sembra conoscere molte cose sui funghi, e vuole insegnare ad Anna a distinguere quelli commestibili da quelli velenosi, proprio come aveva fatto suo padre con lei.</p>
						<p>Riempire un cestino di funghi selvatici sembra distrarre la nostra protagonista dai suoi pensieri, almeno per un attimo, fino a quando la conversazione tra le due verge su un fattore tanto tormentato per Anna, la famiglia. Marnie, ai suoi occhi, sembra avere la famiglia perfetta: un padre e una madre che organizzano feste straordinarie, che possono permettersi abiti di lusso e una casa da sogno, e che per di più sembrano volerle molto bene poichè nessuno riceve dei soldi per amare Marnie.</p>
						<p>Anna la ritiene molto fortunata, e per questo arriva a confessare di voler essere al suo posto, e sentire per una volta l'effetto che fa sulla pelle il calore sincero e non materialista di qualcuno che ti ama per davvero, di qualcuno che ti considera una priorità.</p>
						<p>È a questo punto che Anna racconta la sua storia alla giovane amica. Svuota il sacco, le racconta di essere stata adottata da piccola poiché i suoi veri genitori sono morti, così come sua nonna, e le confessa anche di provare del risentimento nei loro confronti, poiché l'hanno lasciata da sola a combattere contro i fantasmi della sua mente.</p>
						<p>Eccola dunque quella spirale di negatività che si è impossessata del cuore della nostra giovane protagonista, per lei è come trovarsi a dover combattere contro un mulinello, con l'acqua alla gola e un vuoto nel cuore da colmare. In queste fasi è facile tornare con la mente ad un'immagine utilizzata dal regista durante tutto il film, l'acqua, a simboleggiare le difficoltà di Anna nel trovare quella via d'uscita che da sola non riesce proprio a vedere.</p>
						<p>Ed è proprio qui che entra in gioco Marnie.</p>
						<p>La nostra protagonista sente di potersi finalmente fidare totalmente di lei, e decide di svelarle il grande segreto che grava sulle sue spalle da ormai troppo tempo: confessa di aver trovato una lettera che comunicava l'aumento del sussidio che lo stato concede ai suoi genitori adottivi, un documento tenuto nascosto ad Anna, per il suo bene naturalmente...</p>
						<p>Quasi senza accorgersene ha perso tutte le sue certezze, ed è proprio questo il motivo che mi spinge a credere che l'unica cosa di cui abbia realmente bisogno in questa fase delicata della sua crescita sia l'onestà. È lei stessa a singhiozzare rassegnata di non sapere più a cosa credere, nella sua testa ci sono solo domande e nessuna risposta, nessun appiglio a cui aggrapparsi.</p>
						<p>E Marnie lo sa. Marnie lo capisce. Sente di dover ricambiare la fiducia che Anna prova per lei, e l'unico modo per farlo è essere onesta e spogliarsi idealmente dei suoi vestiti graziosi, delle feste e delle apparenze; è ora di affrontare il suo passato e dimostrare alla nipote le declinazioni della parole amore, perchè la fiducia si costruisce con solidi mattoni fatti di onestà.</p>
						<div class="media">
							<a href="../media/img/familiare10.png" target="_blank"><img src="../media/img/familiare10.jpg" alt=""></a>
						</div>
						<p>Un sentimento che Marnie esprime con una frase semplice ma efficace, forse l'unica cosa che Anna voleva sentirsi dire in quel momento:</p>
						<div class="quote">"Certo, va bene anche se piangi Anna, perchè io ti amo, lo sai. Ti voglio bene più che ad ogni ragazza che ho incontrato finora."</div>
						<div class="person"></div>
						<p>Questa frase sancisce un altro passaggio molto importante nel rapporto tra le due protagoniste (ben rappresentato da un tronco d'albero caduto su di un fiumiciattolo che funge da ponte tra le due sponde); finora abbiamo visto soltanto le differenze tra di loro, due caratteri apparentemente opposti, uniti però da un legame che affonda le radici nel desiderio comune di sentirsi sinceramente amate, senza dover tenere segreto nulla.</p>
						<p>È così che Marnie inizia a confidarsi con Anna, anche lei fa il suo salto nel vuoto emozionale per dimostrarle che anche se non sa più a cosa credere, potrà sempre avere fiducia nell'affetto di sua nonna.</p>
						<div class="media">
							<a href="../media/img/familiare11.png" target="_blank"><img src="../media/img/familiare11.jpg" alt=""></a>
						</div>
						<p>Marnie inizia a raccontare ad Anna di come i suoi genitori siano diventati un concetto fumoso nella sua vita, suo padre trascorre del tempo con la sua famiglia soltanto un paio di volte all'anno a causa del lavoro, mentre sua madre  sembra preferire le emozioni dei viaggi a quelle legate a sua figlia, e la povera Marnie si ritrova sempre da sola con una balia e due cameriere che sfiorano il diabolico. In una casa così grande.</p>
						<p>Proprio quella Marsh House che lei ama tanto prende una piega inaspettata, diventa una sorta di prigione per lei, un grande penitenziario lussuoso e comfortevole, dal quale riesce a scappare soltanto in poche occasioni e deve ovviamente stare attenta a non farsi scoprire. Marnie si sente spesso abbandonata, e il regista ce lo fa capire sfruttando ancora una volta l'immagine della magione, rappresentandola sia nel massimo del suo splendore farcito di  opulenza, sia al massimo della sua triste e desolata fatiscenza.</p>
						<div class="media">
							<a href="../media/img/familiare12.png" target="_blank"><img src="../media/img/familiare12.jpg" alt=""></a>
						</div>
						<div class="media">
							<a href="../media/img/familiare13.png" target="_blank"><img src="../media/img/familiare13.jpg" alt=""></a>
						</div>
						<p>A questo proposito, trovo molto interessante segnalare un sottile parallelismo tra la Marsh House e la casa degli Ōiwa, due elementi che sembrano voler confrontare ancora una volta il contesto familiare di Anna e Marnie.</p>
						<p>Malgrado la grande casa che si affaccia sulla palude sia decisamente più grande e in un certo senso più capiente rispetto alla casetta rustica della coppia che ospita Anna, possiamo notare alcuni dettagli, anche di regia, che Yonebayashi inserisce per rimarcare la differenza sostanziale tra le due abitazioni, la familiarità.</p>
						<p>La prima volta in cui entriamo nella casa degli Ōiwa, possiamo subito notare come lo sguardo di Anna e quindi il grande occhio della cinepresa, si soffermi su alcuni dettagli che adornano i mobili della casa. Lo spettacolare grado di dettaglio delle tavole dello Studio ci consente di ammirare tutta una serie di cimeli e soprammobili che vanno ad arricchire gli arredamenti e le stanze; all'ingresso possiamo infatti intravedere due ritratti degli Ōiwa, realizzati probabilmente dalla loro figlia, nonché una serie di sculture realizzate a mano. La stessa atmosfera accogliente la possiamo ritrovare anche nel resto della casa, dalla cucina alla camera da letto di Anna, passando addirittura per l'esterno della casa, abbellito e personalizzato da alcuni scacciapensieri e decorazioni varie, e da un orto ben curato.</p>
						<div class="media">
							<a href="../media/img/familiare14.png" target="_blank"><img src="../media/img/familiare14.jpg" alt=""></a>
						</div>
						<div class="media">
							<a href="../media/img/familiare15.png" target="_blank"><img src="../media/img/familiare15.jpg" alt=""></a>
						</div>
						<p>Insomma, la casa che ospita Anna trasuda il concetto di famiglia da tutti i pori, nonostante la figlia dei padroni di casa abbia lasciato il nido per inseguire i propri sogni lavorativi. Gli ambienti sono tutti personalizzati e ricchi di dettagli, che la regia di Yonebayashi sembra voler sottolineare a tutti i costi, con inquadrature strette e ravvicinate.</p>
						<p>La casa della famiglia di Marnie invece riceve un trattamento praticamente opposto, in termini di regia. Poche inquadrature ravvicinate, pochi dettagli (buffet escluso) e arredamento costituito da qualche mobile pomposo ma senza alcun elemento che faccia subito saltare alla mente il concetto di famiglia. Gli ambienti poi risultano abbastanza spogli, con l'unica eccezione della scena del party, nella quale sono rappresentate numerose figure umane, che tuttavia non sembrano lasciare alcun segno. Sono comparse, sia nella grande casa sulla palude che nella vita di Marnie, che sembra provare una particolare attenzione soltanto per il giovane Kazuhiko.</p>
						<p>Curioso dunque che malgrado la Marsh House sia potenzialmente un luogo capace di ospitare un gran numero di ricordi, grazie alle sue innumerevoli stanze e i suoi spazi ampi, finisca invece per invecchiare sola e dimenticata da tutti, o quasi.</p>
						<div class="media">
							<a href="../media/img/familiare16.png" target="_blank"><img src="../media/img/familiare16.jpg" alt=""></a>
						</div>
						<div class="media">
							<a href="../media/img/familiare17.png" target="_blank"><img src="../media/img/familiare17.jpg" alt=""></a>
						</div>
						<p>L'ambiente più personalizzato, non a caso, è proprio la cameretta di Marnie, che viene rappresentata dal regista e il suo staff in maniera decisamente più vivace e spensierata rispetto alle altre stanze della casa. Sappiamo dalla signora Hisako che la piccola Marnie trascorreva molto tempo rinchiusa nella sua camera, a causa dei maltrattamenti subiti dalla balia e dalle cameriere, e questo aveva concesso il tempo e il modo alla piccola di rendere quella “prigione” un po' più divertente, probabilmente è per questo motivo che Marnie sembra essere l'unica persona in cui vive il ricordo di quella magnifica casa sulla palude.</p>
						<p>Per concludere il discorso dunque, possiamo dire che la casa degli Ōiwa racconta la storia della famiglia che ci ha vissuto per tanti anni, mentre la Marsh House non solo non racconta la storia della famiglia che l'ha abitata per tanto tempo, ma vive soltanto grazie ai ricordi di Marnie e a quel diario nascosto in una vecchia libreria impolverata.</p>
						<div class="media">
							<a href="../media/img/familiare18.png" target="_blank"><img src="../media/img/familiare18.jpg" alt=""></a>
						</div>
						<p>Non solo differenze dunque tra le due piccole protagoniste di questa ultima pellicola dello Studio Ghibli, ma anche alcuni tratti in comune. La famiglia adottiva di Anna non riesce ad essere onesta con lei, per paura di un giudizio negativo, mentre i genitori di Marnie sembrano non sentire nessuna responsabilità verso la loro figlia, che è costretta a crescere senza una vera e propria figura di riferimento, un modello da seguire per capire cosa significhi essere un genitore.</p>
						<p>Ecco quindi che si chiude un altro cerchio, se nel primo capitolo parlavamo delle difficoltà di Yoriko nel ricoprire il ruolo di madre, in questo secondo capitolo ci troviamo di fronte ad una critica nei confronti di quei genitori che credono che il famoso mobile si possa montare da solo e senza sforzo. Il fantasma della negligenza dei genitori di Marnie tornerà a farsi ingombrante nella sua mente quando sarà lei stessa a diventare madre, come vedremo nell'ultimo paragrafo di questo secondo capitolo.</p>
						<div class="colonne clearfix">
							<div class="previous">
								<a href="tema_familiare_2">&larr; Pagina precedente</a>
							</div>
							<div class="next">
								<a href="tema_familiare_4">Pagina successiva &rarr;</a>
							</div>
						</div>
					</article>
