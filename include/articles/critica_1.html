<header class="clearfix" id="bg-critica01">
					<h1>LA CRITICA</h1>
				</header>
				<section>
					<article>
						<h2>La percezione del rapporto Anna-Marnie</h2>
						<p>Che cosa vi viene in mente guardando Anna e Marnie per la prima volta? La risposta a questa domanda non potrà mai essere una sola, com'è giusto che sia. Tuttavia si sono diffuse alcune critiche in merito che hanno sollevato delle perplessità sul rapporto tra le due protagoniste di questa pellicola, come avevo accennato nei capitoli precedenti.</p>
						<p>Già dopo l'uscita nelle sale americane, avvenuta nel maggio 2015, hanno iniziato a circolare in rete alcune recensioni che parlavano di comportamenti ambigui riscontrati dal pubblico nell'osservare la giovane Anna in alcune scene che la vedevano interagire con la sua nuova amica. Addirittura qualcuno ha avanzato l'ipotesi che nella scena in cui Marnie insegna a sua nipote a remare, vi sia una citazione visiva neanche troppo nascosta del celeberrimo film di James Cameron "<em>Titanic</em>", in cui i due protagonisti si ritrovano sulla prua del transatlantico. Esatto, quella scena che tutti, almeno una volta, abbiamo provato a emulare non appena si presentava l'occasione.</p>
						<div class="media">
							<a href="../media/img/critica02.png" target="_blank"><img src="../media/img/critica02.jpg" alt=""></a>
						</div>
						<p>Da quel che si può intuire tuttavia, ciò che ha maggiormente confuso il pubblico non è stato tanto il fatto che Anna potesse provare dei sentimenti nei confronti di Marnie, ma quanto il finale fosse completamente diverso da quello che si erano figurati. In poche parole, alcuni spettatori hanno interpretato certi atteggiamenti della protagonista di questa pellicola, come segnali inequivocabili di una storia che parlasse di accettazione della propria sessualità, per poi scoprire che si trattava di un altro tipo di amore.</p>
						<p>Probabilmente sono rimasti spiazzati dal visibile imbarazzo che si può leggere a chiare lettere sul viso di Anna ogni volta che le sue mani e quelle di Marnie si sfiorano, o da come manifesti una certa forma di gelosia nei suoi confronti.</p>
						<p>Il bello della settima arte all'opera, evidentemente. L'interpretazione libera che scaturisce dall'osservazione, varia a seconda dei punti di vista, niente di particolarmente eclatante o diverso dal solito. Ciò che trovo interessante tuttavia è notare come questo ultimo lungometraggio targato Ghibli, giochi con lo spettatore in continuazione, proprio come fanno Anna e Marnie.</p>
						<div class="media">
							<a href="../media/img/critica03.png" target="_blank"><img src="../media/img/critica03.jpg" alt=""></a>
						</div>
						<p>Non so se Yonebayashi volesse intenzionalmente creare un'atmosfera ambigua intorno ai sentimenti di Anna, posso tuttavia capire come una fetta di pubblico possa essersi trovata un po' confusa da alcuni suoi comportamenti. In alcune fasi la nostra protagonista appare quasi stordita dalla presenza di Marnie, è possibile intuirlo proprio da come arrosisca in sua presenza o da come si indisponga per non essere sempre al centro delle attenzioni della sua nuova compagna di avventure, un comportamento genuinamente infantile, che può effettivamente confondere le idee a chi se l'era immaginata come una ragazzina matura ma fredda.</p>
						<p>Volendo dare una mia personale interpretazione su questo aspetto, credo che il regista volesse semplicemente far intendere che Anna stesse “solamente” affrontando un sentimento nuovo. Marnie sembra essere la sua prima vera amica, e affrontare una situazione che provoca sensazioni quasi sconosciute, può essere difficile per una persona abituata a ragionare profondamente su tutto. Yonebayashi dipinge Anna come una ragazzina introversa, analitica, che non è abituata ad destreggiarsi tra sentimenti sconosciuti, ecco perchè Marnie le provoca alcune reazioni infantili, per la prima volta nella sua vita si sente amata, rispettata ed apprezzata.</p>
						<p>Vi ricordate il/la vostra/o prima/o amica/o?</p>
						<p>Come ci andavate d'accordo, quanto avete giocato insieme, quante piccole esperienze condivise che vi hanno portato a pensare che sareste rimasti sempre così, a chiedere altri cinque minuti di tempo ai vostri genitori che aspettavano pazientemente di tornare a casa per cena. Ecco come vedo il rapporto tra le due protagoniste, un forte sentimento puro, illimitato e anche indefinito, come solo i cuccioli di umano sanno fare. E va bene così.</p>
						<p>Ci penserà il tempo a cambiare le cose, a chiudere il cerchio.</p>
						<p>D'altro canto però abbiamo detto di come il compito di Marnie sia quello di aiutare Anna a crescere, a capirsi e sentirsi libera da ogni paura, e per arrivare a questo risultato cerca di spingerla ad affrontare situazioni completamente nuove, come nella scena del party nella Marsh House.</p>
						<p>Lo sconosciuto ci aiuta a svelare una parte di noi stessi di cui magari ignoravamo l'esistenza, ci fa percorrere nuove strade, nuove rotte che ci aiuteranno a costruire una sorta di mappa dell'Io. Vestire per un attimo i panni da Cristoforo Colombo (o forse di questi tempi è meglio dire fare un cosplay) per testare una teoria, e incappare invece in una scoperta sensazionale e inaspettata.</p>
						<p>Conoscere sé stessi per essere pronti ad amare. Anche in diverse declinazioni.</p>
						<p>Dunque la presunta citazione della famosa posa alla Jack e Rose per quanto mi riguarda è semplicemente il riflesso della libertà di Marnie, che può provare solamente quando riesce a sgattaiolare fuori da quella grande prigione di legno, una sensazione che vive solo nei ricordi di Anna, ma che le ha consentito di trascorrere quei pochi momenti felici con sua nipote.</p>
						<div class="colonne clearfix">
							<div class="previous">
								<a href="critica">&larr; Pagina precedente</a>
							</div>
							<div class="next">
								<a href="critica_2">Pagina successiva &rarr;</a>
							</div>
						</div>
					</article>
