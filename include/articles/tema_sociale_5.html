<header class="clearfix" id="bg-storico01">
					<h1>IL TEMA SOCIALE</h1>
				</header>
				<section>
					<article>
						<h2>Lost in translation</h2>
						<p>Se avete già letto la mia precedente analisi dedicata a “<em>Si Alza il Vento</em>” (nel caso non l'aveste fatto <a href="http://sialzailvento.it" target="_blank">potete rimediare cliccando qui</a>), avrete forse intuito che mi piacciono i detti popolari, e questa volta vorrei citarne uno piuttosto calzante, ma che nasce da una lingua diversa da quella italiana:</p>
						<div class="quote">"There's more to me than meets the eye."</div>
						<div class="person"></div>
						<p>Per i non-anglofoni, significa “Dentro di me c'è molto più di quello che l'occhio può vedere”. È un pò diverso da alcuni detti nostrani come “non giudicare il libro dalla copertina” oppure “le apparenze ingannano”, in quanto sceglie di usare una parola come meet (che letteralmente significa incontrare, conoscere), come se fosse un invito ad ignorare l'etichetta che abbiamo sulla fronte, poiché frutto di un'imposizione sociale. Trovo sia piuttosto azzeccato in questo contesto.</p>
						<p>Dovendo tuttavia interagire con il mondo esterno, Anna decide di crearsi un'etichetta che si confonda con quella degli altri.</p>
						<p>L'etichetta da surgelati è la sua faccia normale, ordinaria. Capendo di non riuscire a sentirsi in sintonia con chi la circonda, ha ideato questa specie di meccanismo che le consente perlomeno di conviverci. È attraverso il disegno che la nostra protagonista percepisce il mondo esterno e cerca di capire come si comporta una persona “normale” e quindi ammessa nel cerchio.</p>
						<p class="curiosita"><b>Curiosità:</b> non saprei con quale altro termine descrivere il fatto che Anna trovi la sua “salvezza” nel disegno. Quantomeno curioso che questo ultimo lungometraggio Ghibli sia un'esaltazione dell'arte del disegno. Soprattutto se prendiamo in esame il parere di Miyazaki stesso sul futuro dell'animazione in un'intervista/dialogo realizzata con il suo amico, nonché direttore creativo della Pixar, John Lasseter: <em>“Credo che finchè ci saranno persone che realizzeranno film disegnati a mano, l'animazione continuerà ad esistere. […]La matita è uno strumento vecchio, ma è pur sempre uno strumento che possiamo utilizzare.”</em></p>
						<p>Quella faccia ordinaria di Anna è proprio frutto della sua abilità nel disegno: è una sorta di maschera che le consente di spacciarsi per un membro del cerchio. Ecco perchè nella scena iniziale dice quella famosa frase “Però di una cosa simile non me ne importa”; non sembra interessarle entrare a fare parte del cerchio, quel che le interessa è non essere additata in continuazione per il suo modo di essere.</p>
						<p>Ecco perchè consiglio di accompagnare la visione del film con la lettura del libro: per capire meglio il personaggio di Anna, entrare nella sua mente e capire le sue motivazioni, un fattore che forse a Yonebayashi è un po' sfuggito di mano.</p>
						<p>Analizzeremo più avanti i motivi per cui il film non è stato considerato perfetto, anche dal sottoscritto, ma per ora vorrei comunque accennare che la protagonista del film risulta un po' disconnessa, forse anche un po' incoerente nel finale, rispetto a quella del libro e dell'inizio della pellicola stessa; ma come detto, questo discorso lo affronteremo meglio nella sezione finale dedicata alla critica.</p>
						<p>Volendo invece tirare un po' le somme di questo capitolo introduttivo, si potrebbe dire che Anna è una ragazzina che lotta per trovare la sua identità in un mondo abituato ad assegnarne una d'ufficio, proprio come si fa con gli avvocati. In questo Yonebayashi ha sicuramente centrato il bersaglio, il suo intento dichiarato era quello di rappresentare nella maniera più realistica possibile gli sforzi di una dodicenne che cresce e inizia a maturare, poco per volta.</p>
						<p>Obiettivo centrato.</p>
						<div class="colonne clearfix">
							<div class="previous">
								<a href="tema_sociale_4">&larr; Pagina precedente</a>
							</div>
							<div class="next">
								<a href="tema_familiare">Pagina successiva &rarr;</a>
							</div>
						</div>
					</article>
