<header class="clearfix" id="bg-miyazaki02">
					<h1>YONEBAYASHI NEL FILM</h1>
				</header>
				<section>
					<article>
						<h2>Il futuro del Ghibli</h2>
						<p>È cosa ormai nota, "<em>Quando c'era Marnie</em>" sembra essere l'ultimo lungometraggio previsto per la famosa bottega d'animazione giapponese. Con il pensionamento dei due fondatori, Hayao Miyazaki e Isao Takahata, sembra che lo studio di Mitaka si stia prendendo un “periodo di pausa”, così come lo ha definito il produttore storico Toshio Suzuki, uno degli artefici del successo globale del Ghibli.</p>
						<p>Tutte le speranze di successione erano rivolte proprio verso Hiromasa Yonebayashi, che però ha dichiarato subito dopo l'uscita giapponese del film di essersi allontanato dallo studio. Tuttavia, anche se ora si definisce un cineasta freelancer, slegato da qualsiasi studio di animazione, è lui stesso a dichiarare di essere rimasto in buoni rapporti con una delle nuove leve del Ghibli, Yoshiaki Nishimura (che ha già lavorato come produttore nell'ultimo film di Isao Takahata <em>“La Storia della Principessa Splendente”</em>), e che starebbero lavorando insieme ad un nuovo film, qualcosa di completamente diverso da Marnie:</p>
						<div class="quote">"Nishimura ed io stiamo lavorando ad un nuovo progetto. In questo momento (primavera 2015) siamo in fase di stesura, e una volta che il film sarà terminato, credo che diventerà un bel film fantasy che dovrebbe fare felici sia gli adulti che i bambini."</div>
						<div class="person"></div>
						<p>Il futuro dello Studio Ghibli è un tema che ha suscitato diverse polemiche e dibattiti sia in Giappone che nel resto del mondo; alcuni sostengono che Miyazaki dovrebbe semplicemente cedere il passo alla nuova generazione di animatori e registi, sottolineando anche che la figura del grande maestro sia troppo ingombrante, persino ora che ha annunciato il suo ritiro dal mondo dei lungometraggi. Questa tesi sembra trovare riscontri anche nelle parole dello stesso Yonebayashi, che in un'intervista promozionale per questo suo ultimo lungometraggio ha dichiarato:</p>
						<div class="quote">"Lavorando per lo Studio Ghibli, è difficile non fare un film basato su un libro di cui Miyazaki non sia fan."</div>
						<div class="person"></div>
						<p>Tutto lascia intuire che la produzione di Marnie abbia dovuto affrontare qualche diverbio tra Yonebayashi e Miyazaki, il quale non ha perso tempo per bacchettare il regista in merito alla sua scelta di inserire nei poster promozionali del film la classica ragazzina bionda con gli occhi azzurri, un escamotage forse troppo abusato in Giappone, che si usa per donare un'aria esotica alla pellicola e attirare l'attenzione del pubblico.</p>
						<p>C'è poi chi sostiene che Miyazaki voglia solamente accudire da vicino la sua creatura e non vederla cambiare mai, per paura di perdere quello stile che ha segnato un'epoca nel campo dell'animazione non solo nipponica. Spesso tutavia credo sia necessario fare zoom out e guardare la situazione dall'alto, questo processo ci consente di notare alcuni particolari che altrimenti rischiano di sfuggirci.</p>
						<p>Per capire meglio questo tipo di discorso sul futuro dello studio, vi invito a leggere una piacevole chiacchierata che ho avuto con la redazione del portale web <em>“Tamachan”</em>, in merito al mio precedente lavoro di analisi su "<em>Si Alza il Vento</em>". In questa piccola intervista ho potuto dire la mia sia sull'annosa questione del futuro dello Studio che su molti altri argomenti legati all'animazione giapponese. <a href="http://www.tamachan.moe/articoli/speciali/intervista/si-alza-il-vento-un-intero-sito-web-italiano-dedicato-al-film/">Potete trovare l'articolo cliccando qui</a> (spoiler alert: se avete già letto la mia analisi su "<em>Si Alza il Vento</em>", avrete ormai capito che non possiedo, ahimè, il dono della sintesi. Almeno in certi campi).</p>
						<p>Difficile dunque prevedere cosa ne sarà dello Studio Ghibli nei prossimi anni, quel che è certo è che Miyazaki sembra intenzionato a dedicarsi ad altri progetti all'interno della sua bottega. Dopo l'uscita di "<em>Quando c'era Marnie</em>" in Giappone, lo storico co-fondatore dello studio si è buttato a capofitto in altri progetti, anche slegati dal mondo cinematografico, che hanno attirato l'attenzione dei media. Il maestro ha infatti donato 300 milioni di yen (più di 2 milioni di euro) per la realizzazione di un'area giochi per bambini nella città di Kumejima, sull'isola di Okinawa. La struttura, che comprenderà un edificio da 1000 mq e una vasta area verde, sorgerà per regalare un nuovo parco giochi alle famiglie che hanno subito le terribili conseguenze del disastro di Fukushima, nel marzo 2011, un evento che ha molto colpito Miyazaki, il quale si batte da sempre per l'abbandono del nucleare.</p>
						<div class="media">
							<a href="../media/img/yonebayashi11.jpg" target="_blank"><img src="../media/img/yonebayashi11-min.jpg" alt=""></a>
						</div>
						<p>Passando invece a progetti più strettamente correlati alla carriera del maestro, sembra che non abbia intenzione di abbandonare l'idea di disegnare manga, l'altra grande passione artistica del cineasta nipponico. Dopo la pubblicazione di <em>“Kaze Tachinu”</em> che ha anticipato l'uscita del suo ultimo lungometraggio, la rivista nipponica Model Graphix avrà di nuovo l'opportunità di collaborare con Miyazaki e di ospitare tra le sue pagine le tavole del nuovo manga del maestro, <em>“Teppo Samurai”</em>, che narra le vicende di un guerriero dell'epoca Sengoku (l'era del Giappone feudale). Sembra che questo progetto però sarà soltanto il primo di una serie di racconti legati a questo particolare periodo storico del Giappone, caratterizzato da continui conflitti.</p>
						<div class="media">
							<a href="../media/img/yonebayashi12.jpg" target="_blank"><img src="../media/img/yonebayashi12-min.jpg" alt=""></a>
						</div>
						<p>Infine una notizia che ha sorpreso molti appasionati di animazione giapponese e non solo. Sembra infatti che Miyazaki si sia messo al lavoro, con alcuni membri del suo staff, su un cortometraggio realizzato interamente in CG da proiettare nel famoso museo Ghibli, dopo anni di lungometraggi realizzati principalmente con carta, matita e colori. Lo ha annunciato il suo grande amico Toshio Suzuki, che ha dichiarato anche che questo esperimento del maestro sarà basato su un'idea che risale addirittura al 1997, anno di pubblicazione di uno dei suoi capolavori più acclamati, <em>“Principessa Mononoke”</em>. Pare tuttavia che questo cortometraggio richiederà circa tre anni di duro lavoro prima di essere completato, in perfetto stile Miyazaki.</p>
						<p>Nessuno può sapere cosa riserverà il futuro per lo studio di Mitaka, ma ho il presentimento che non ci sarà da annoiarsi.</p>
						<div class="colonne clearfix">
							<div class="previous">
								<a href="yonebayashi_2">&larr; Pagina precedente</a>
							</div>
							<div class="next">
								<a href="critica">Pagina successiva &rarr;</a>
							</div>
						</div>
					</article>
