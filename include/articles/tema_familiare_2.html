<header class="clearfix" id="bg-politico">
					<h1>IL TEMA FAMILIARE</h1>
				</header>
				<section>
					<article>
						<h2>Chi è Marnie?</h2>
						<p>Chi ha visto il film o letto il libro conoscerà sicuramente la risposta a questa domanda, anche se durante tutta la pellicola il regista riesce a mascherare la vera identità della biondissima Marnie piuttosto bene. Ciò che vorrei sottolineare con questa domanda tuttavia non riguarda strettamente il legame di parentela tra le due ragazzine, ma il modo in cui dialogano tra loro e giocano insieme.</p>
						<p>Nelle prime fasi del soggiorno estivo, Anna inizia a vedere Marnie nei suoi sogni, ma come detto in precedenza i suoi ricordi sono ancora avvolti dalla nebbia, e l'unico elemento che scatena forti emozioni nel cuore della protagonista sembra essere proprio la casa sulla palude. È proprio la maestosa residenza ormai decaduta che accoglie la ragazzina in questa situazione nuova, e Anna viene subito attirata da essa, come se non potesse farne a meno.</p>
						<p>L'importanza della Marsh House nella storia viene sottolineata anche dallo stesso regista, che la rappresenta in maniera verosimile ed estremamente dettagliata, in perfetto stile Ghibli; è ricca di dettagli e decorazioni e sembra nascondere all'interno delle sue mura una storia rimasta sepolta sotto uno spesso strato di polvere, che aspetta solo di essere riportata alla luce.</p>
						<p class="curiosita"><b>Curiosità:</b> facendo un giro su Amazon.uk, è possibile notare come le recensioni del libro originale scritto dall'autrice britannica Joan G. Robinson, abbiano tutte un minimo comun denominatore: chiunque abbia letto e apprezzato l'opera, lo ha fatto da bambino, ma ne aveva poi perso le tracce a causa del passare del tempo. La storia di Marnie è stata dimenticata, o meglio accantonata, da parte di tutti coloro che l'avevano amata, e il libro è andato fuori stampa. Recentemente tuttavia, è tornato grazie ad una riedizione, ed è curioso leggere  di genitori felici di aver rispolverato questa storia, che ora potranno leggere ai loro figli. Marnie sembra riaffiorare sempre dagli angoli più remoti della nostra mente, non importa quanto spesso sia lo strato di polvere sotto cui è stata sepolta.</p>
						<p>Più che raccontarci la storia di Marnie in maniera diretta tuttavia, la Marsh House diventa il punto di contatto tra nonna e nipote, una sorta di luogo spirituale dove si respira un'aria mistica che trascende concetti quali tempo e spazio.</p>
						<p>Tutto ciò risulta particolarmente evidente nella scena del primo incontro tra Anna e Marnie, in cui la giovane ed esuberante ragazzina in camicia da notte aiuta sua nipote ad attraccare la barca a remi al piccolo molo della casa, la quale sembra ritornare letteralmente in vita. Nel primo incontro di Anna con la villa sulla palude era possibile notare alcuni elementi che facevano intuire come l'edificio fosse stato abbandonato da tempo, la ruggine sul cancello di ferro che conduce al giardino, l'erba alta e non curata o la vernice che si stacca dalle pareti esterne; eppure in questo primo “contatto” tra le due possiamo notare come la casa sia completamente diversa, come se il tempo non fosse mai passato.</p>
						<div class="media">
							<a href="../media/img/familiare12.png" target="_blank"><img src="../media/img/familiare12.jpg" alt=""></a>
						</div>
						<div class="media">
							<a href="../media/img/familiare05.png" target="_blank"><img src="../media/img/familiare05.jpg" alt=""></a>
						</div>
						<p>Quella magione che era tanto cara alla giovane Marnie, diviene così il catalizzatore della nascita di una nuova Anna. È proprio in questa scena infatti che possiamo subito notare come la bionda fanciulla si prodighi nell'aiutare la sua amica: prima la mette in salvo dai pericoli dell'acqua alta, e subito dopo le evita un probabile ruzzolone dalle scale che portano al giardino.</p>
						<p>I primi indizi sulla vera identità di Marnie però arrivano poco più in là, quando le due ragazzine dialogano sedute sul muretto che dà sulla palude, e lei confessa ad Anna di abitare in quella casa da molto tempo e di voler disperatamente sapere di più su di lei, senza contare che il suo approccio è decisamente espansivo nei confronti della nostra protagonista, malgrado si siano appena incontrate tecnicamente. In questa fase è come se Marnie ci stesse dicendo che in realtà lei è sempre stata lì ad aspettare l'arrivo di Anna, sapendo che un giorno sarebbe tornata da lei, proprio dove la sua storia ebbe inizio, in quel posto che lei amava tanto.</p>
						<div class="media">
							<a href="../media/img/familiare18.png" target="_blank"><img src="../media/img/familiare18.jpg" alt=""></a>
						</div>
						<p>Ancora una volta Yonebayashi si dimostra intelligente nel disseminare indizi travestendosi da pollicino, li inserisce briciola per briciola, fino al climax finale in cui ci rivela la storia di Marnie e della sua famiglia. Tuttavia, come ogni film firmato Studio Ghibli, è quasi impossibile per lo spettatore cogliere ogni suggerimento del regista alla prima visione, riguardando il film infatti è possibile seguire quelle briciole lasciate dal cineasta nipponico al contrario, e scoprire che vanno a formare un cerchio magico che questa volta include anche la piccola Anna.</p>
						<p>Le fasi successive risultano forse ancora più interessanti: Prima di riaccompagnare Anna dall'altro lato della palude, Marnie dice alcune righe di dialogo che ritengo molto importanti, le quali vanno un po' a spiegare il suo ruolo all'interno della pellicola. Riferendosi alla barca con la quale Anna ha attraversato la palude dice:</p>
						<div class="quote">Marnie: "Proprio così, l'avevo lasciata di proposito apposta per te. Però pensavo tu fossi un pochino più brava a remare.<br>
							Anna: "Anche io... pensavo così."</div>
						<div class="person"></div>
						<p>In precedenza accennavamo al fatto che Yonebayashi abbia conferito all'acqua un ruolo importante, sappiamo che la inserisce ogni volta in cui Anna affronta una situazione difficile, e che spesso si perde nella nebbia della sua mente. Dunque quali sono le intenzioni di Marnie?</p>
						<p>La sua volontà è quella di aiutare la nipote, in modo amorevole e sincero. Le fornisce una barca per attraversare la palude dei suoi pensieri e le insegna a remare, tenta di rimediare idealmente a tutti questi anni in cui non ha potuto restare con lei, si preoccupa per la sua condizione di asmatica e fa di tutto per aiutarla a superare le sue preoccupazioni, anche se Anna sembra aver dimenticato il suo nome. Nella scena del picnic poi, risulta particolarmente interessante come Anna sembri dimenticare addirittura la vita con gli Ōiwa, realtà e fantasia (o forse magia) si mescolano in continuazione quando si tratta di spiegare il rapporto tra le due ragazzine, è uno dei famosi indizi a cui facevo riferimento in precedenza.</p>
						<p>Tutto questo porta Anna a nutrire in poco tempo un forte sentimento nei confronti di Marnie, anche se forse non capisce bene di cosa si tratti, un fattore che ha sollevato qualche perplessità sulla natura del loro rapporto, e che sia la critica che il pubblico hanno marchiato come un po' ambiguo, per così dire. Ad ogni modo questo è un argomento che affronteremo più nel dettaglio nell'ultimo capitolo, quando prenderemo in considerazione le critiche mosse nei confronti di questa ultima pellicola Ghibli.</p>
						<p>La scena che forse ha destato più dubbi sul rapporto Anna-Marnie è quella della festa nella Marsh House. Di ritorno dalla scampagnata serale con la sua amica, Anna viene trascinata controvoglia ad un party all'insegna di vestiti sfarzosi e del lusso sfrenato organizzato dai genitori di Marnie, la quale si inventa un trucchetto per “imbucare” la sua nuova amica in casa sua. Ruba lo scialle della balia e lo fa indossare ad Anna, poi le affida un cestino pieno di fiori e la presenta ai suoi genitori come una piccola fioraia, non prima di aver rinchiuso la stessa balia a cui aveva sgraffignato lo scialle in precedenza nella sua camera, per evitare che quest'ultima la mettesse in punizione.</p>
						<p>Insomma, se qualcuno avesse avuto ancora dubbi sul carattere della biondissima Marnie ora può stare tranquillo, sembra essere l'esatto contrario di Anna: esuberante, estroversa e vivace. Eppure la nostra protagonista sembra così entusiasta di aver conosciuto quella che molto probabilmente è la sua prima vera amica, da far trasparire addirittura qualche istante di gelosia non appena la vede danzare con un ragazzino della sua età.</p>
						<p>La ritroviamo seduta in giardino da sola, mentre sonnecchia beatamente dopo aver alzato leggermente il gomito in seguito al bicchiere di vino che il papà di Marnie le ha offerto. Ad un certo punto vediamo uscire proprio la “giovane nonna”, allegra e spensierata come al solito, che si avvicina ad Anna per assicurarsi che stia bene, e lei le fa subito notare di essersi dimenticata di lei, preferendo ballare con quel ragazzo, che ai suoi occhi era soltanto uno sconosciuto.</p>
						<p>Marnie tuttavia, re-indossa subito i panni della nonna amorevole, e cerca di spingere Anna al di fuori della sua comfort-zone, coinvolgendola in un piccolo balletto improvvisato in quello stesso giardino che le ha fatte incontrare, con tanto di melodia canticchiata. Una scena di svolta per la nostra protagonista: nonostante si senta a disagio in questa situazione, accetta di spingersi al di fuori del suo personale cerchio, e compie i suoi primi passi al di fuori di esso proprio a ritmo di musica, tutto grazie a Marnie.</p>
						<div class="media">
							<a href="../media/img/familiare10.png" target="_blank"><img src="../media/img/familiare10.jpg" alt=""></a>
						</div>
						<div class="colonne clearfix">
							<div class="previous">
								<a href="tema_familiare_1">&larr; Pagina precedente</a>
							</div>
							<div class="next">
								<a href="tema_familiare_3">Pagina successiva &rarr;</a>
							</div>
						</div>
					</article>
